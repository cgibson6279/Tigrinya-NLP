ብሓደጋ ናይ ዝተሰውኡ 4 ሓርበኛታት ስነ-ስርዓት ቀብሪ ተፈጺሙ

ብ5 ነሓሰ ኣብ ከባቢ እንጅሓይ  ንኡስ ዞባ መንሱራ ብዘጋጠመ ሓደጋ ምውዳቕ ሄሊኮፕተር፡ ናይ ዝተሰውኡ 4 ሓርበኛታት ስነስርዓት ቀብሪ፡ ፕረዚደንት ኢሳይያስ ኣፈወርቂ፡ ብዓሰርተታት ኣሽሓት ዝቚጸር ህዝብን ኣባላት ሓይልታት ምክልኻልን ኣብ ዝተረኽቡሉ፡ ትማሊ 9 ነሓሰ ኣብ መካነመቓብር ሓርበኛታት ኣስመራ ተፈጺሙ።
እቶም ዝተሰውኡ ዜጋታት፡ ኣባላት ሓይሊ ኣየር ኤርትራ  ካፕቴን ንጉሰ ናይዝጊ፡ ምክትል ተለንተ ሙሴ ገብረሂወት፡ ጁኤክ ተወልደመድህን እስቲፋኖስ፡ ከምኡውን ኣባል ቤትጽሕፈት ፕረዚደንት  ሰርጌንቲ ሽሻይ ተስፋማርያም እዮም።
ጠንቂቲ ሓደጋ፡ ሃንደበታዊ ምቅይያር ኩነታት ኣየር ምንባሩ፡ ካብ ሓይሊ ኣየር ኤርትራ ዝረኸብናዮ ሓበሬታ የነጽር።
ቤትጽሕፈት ፕረዚደንትን ሓይሊ ኣየር ኤርትራን፡ ብመስዋእቲ ናይዞም ውፉያት ሓርበኛታት ዝተሰመዖም መሪር ሓዘን እናገለጹ፡ ንስድራቤታቶም፡ መሳርሕቶምን ፈተውቶምን ጽንዓት ይሃብኩም ይብሉ።
  2019      
