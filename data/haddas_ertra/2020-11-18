ጎልጅ – ዝርጋሐ ትካላት ማሕበራዊ ኣገልግሎት ተሞጒሱ

ኣብ ንኡስ ዞባ ጎልጅ፡ ትካላት ማሕበራዊ ኣገልግሎት በብከባቢኡ ስለዝተዋደዱ፡ ህዝቢ መሰረታዊ ኣገልግሎታት ይረክብ ከምዘሎ፡ ኣብ ምምሕዳርቲ ንኡስ ዞባ ሓላፊ ኣሃዱ ማሕበራዊ ኣገልግሎት ኣቶ ሓጎስ ዓንደብርሃን ሓቢሩ።
እቲ ንኡስ ዞባ ምስ ዘለዎ ሰፊሕ ዕድላት ሕርሻን ንግድን፡ ህዝቢ ብጻዕቂ ክሰፍሮ ከምዝጸንሐ ዝጠቐሰ ኣቶ ሓጎስ፡ ምስዚ ዝመጣጠን ዝርግሐ ትካላት ትምህርትን ጥዕናን ንምርግጋጽ ድማ ብኣድማዕነት ከምእተሰርሓሉ ገሊጹ።
ዛጊት ኣብ ኩሉ ከባቢታትቲ ንኡስ ዞባ፡ ካብ መዋእለህጻናት ክሳብ ካልኣይ ደረጃ ዝተዘርግሓ 38 ትካላት ትምህርቲ ብምህላወን፡ ዕድመኦም ንትምህርቲ ዝኣኸለ ህጻናት ግቡእ ኣገልግሎት ይረኽቡ ከምዘለዉ፡ ኣብ መዳይ ጥዕና ከኣ፡ ክልተ ማእከላትን ሸውዓተ መደበራትን ተዋዲደን ህዝቢ ዝምስገን ጥዕናዊ ኣገልግሎት ይረክብ ምህላዉ ኣብሪሁ።
ህዝቢ ንኡስ ዞባ ጎልጅ፡ ብመንጽርቲ መንግስቲ ኣብ ከባቢኡ ዝገበሮ ወፍሪ፡ ትካላት ማሕበራዊ ኣገልግሎት ኣብ ምክትታልን ምምዕባልን፡ ስሩዕ ከባብያዊ ጽሬት ኣብ ምክያድ፡ ብቕዓት ትካላት ማሕበራዊ ኣገልግሎት ኣብ ምሕያል፡ ከምኡውን ተሳታፍነት ኣብ መኣዲ ትምህርቲ ክብ ኣብ ምባል እጃሙ የበርክት ከምዘሎ ዝገለጸ ኣቶ ሓጎስ፡ እዚ ኮማዊ ተሳትፎዚ ብዝሓየለ ክቕጽል ተላብዩ።
  2019      
