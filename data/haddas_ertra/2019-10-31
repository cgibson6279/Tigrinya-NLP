‘ክሊኒክ መዓስከር ደንደን’ ዝተፈላለየ ናውቲ ብሓገዝ ረኺባ

ሃገራዊ ማሕበር ሓርበኛታት ስንኩላን ኲናት ኤርትራ ሃማሓስኲኤ፡ ኣብ ጀርመን ካብ ዝርከብ ጨንፈሩ  ንኣገልግሎት ክሊኒክ መዓስከር ደንደን ኣስመራ ዝውዕል ዝተፈላለየ ዓይነት ንብረት ብሓገዝ ረኺቡ።
እቲ ብ29 ጥቅምቲ ዝተረከበ ንብረት፡ 4 ፍሪጅ፡ 4 እቶንጋዝ፡ 8 ምድጃ፡ 4 መሕጸቢ ክዳን ማሽን፡ መቐመጢ ናውቲ ክሽነ ከብሒን ካልእን ይርከቦ።
ሓላፊ ናይቲ ጨንፈር ኣብ ጀርመን ኣቶ ሑሴን ከሊፋ ንኤሪና ኣብ ዝሃቦ ሓበሬታ፡ እቲ ንብረት፡ ካብ ማሕበረኮም ኤርትራውያን ኣብ ከተማ ባብሊንገንን ከባቢኣን ዝተበርከተ ምዃኑ ገሊጹ።
ሓላፊ ክሊኒክ መዓስከር ደንደን  ክኢላ ፊዝዮተራፒ ሲራክ ገብረመስቀል፡ እቲ ተረኺቡ ዘሎ ሓገዝ ኣብ ስራሖም ኣዝዩ ከምዝሕግዞም ብምርግጋጽ፡ ኣብ ውሽጥን ወጻኢን ዝርከቡ ዜጋታት ንዝገብሩዎ ሓገዛት ኣመስጊኑ።
ኣብቲ ናይ ምርኽኻብ ኣጋጣሚ ዝተረኽቡ  ሓለፍቲ ጨናፍር ሃገራዊ ማሕበር ሓርበኛታት ስንኩላን ኲናት ኤርትራ ኣብ ሽወደንን ሆላንድን፡ ኣቶ ተኸስተ ፍስሃየን ኣቶ ዮውሃንስ መብራህቱን፡ ንሓርበኛታት ስንኩላን ኲናት ምድጋፍ  ነቲ ማሕበር ወይ ንመንግስቲ ጥራይ ዝግደፍ ስለዘይኮነ፡ ኣብ ውሽጥን ወጻእን ዝነብሩ ግዱሳት ዜጋታት ኣበርክቶኦም ከዕዝዙ ጸዊዖም።
ሃገራዊ ማሕበር ሓርበኛታት ስንኩላን ኲናት ኤርትራ፡ ኣብ ዝሓለፈ እዋናት እውን፡ ናይ ሕክምና ዓራውትን ፍርናሻትን፡ መራዅስን ዓረብያታትን፡ ብሽክለታታት፡ ከምኡውን ካልእ ኣብ ኣገልግሎት ኣባላቱ ዝውዕል ሕክምናዊ ናውቲ ክረክብ ምጽንሑ ይፍለጥ።
  2019      
