ልዕሊ 100 ዓመት ዝቐጸለ ምስሕሓብ ዓድታት ሊባንን ሓበላን ብዕርቂ ደቂሱ

ኣብ መንጎ ዓድታት ሊባንን ሓበላን፡ ብሰንኪ ናይ ሕርሻን መጋሃጫን መሬት  ን118 ዓመታት ዝቐጸለ ምስሕሓብ፡ ብ22 ለካቲት ኣብ ትንሽኣይ  ንኡስ ዞባ መንሱራ ኣብ ዝተኻየደ ጽምብል ብዕርቂ ደቂሱ።
ኣብቲ ላዕለዎት ሰበስልጣን መንግስቲ፡ ነበርቲ ንኡሳን ዞባታት ሎጎዓንሰባን መንሱራን፡ ከምኡውን ወከልቲ ናይተን ዓድታትን ዕድመ ዝተገብረሎምን ዝተሳተፍዎ ወግዓዊ ናይ ዕርቂ ስነስርዓት፡ ሰነድ ዕርቂ ክታም ተነቢሩሉ፣ ኣብ መጽናዕትን መስርሕ ዕርቅን ኣበርክቶ ንዝገበሩ ኣካላት ድማ፡ ናይ ምስጋና ወረቐት ተዋሂቡ።
እቲ ናይ ዕርቂ ሰነድ፡ ክልተ ዓበይቲ ጉዳያት  ማለት ንኣደቓቕሳ ናይቲ ብክልቲኡ ወገን ዝወረደ ናይ ሂወትን ማልን ክሳራታት፡ ከምኡውን ንቐጻሊ ምሕደራን ተጠቃምነትን ናይቲ ከከራኽር ዝጸንሐ መሬት ዘጠቓለለ እዩ።
ምክብባርን ምክእኣልን መለለዪ ባህሊ ህዝቢ ኤርትራ ከምዝኾነ ዝጠቐሱ ኤሪና ዝተወከሰቶም ነበርቲ፡ ኣብ መንጎኦም ዝጸንሐ ገዛእቲ ዘንቀልዎን ዝሓላለኽዎን ምስሕሓብ ዋንነት መሬት  ብዕርቂ መዕለቢ ምርካቡ ኣዝዩ ከምዘሐጐሶም ገሊጾም። ምሉእ ትሕዝቶ ናይቲ ስነስርዓት ዝሓዘ ጸብጻብ፡ ኣብ ገጽ 3 ኣሎ
  2019      
