ፕረዚደንት ኢሳይያስ ኣብ ኢትዮጵያ ምብጻሕ ይፍጽም ኣሎ

ፕረዚደንት ኢሳይያስ ኣፈወርቂ፡ ቀዳማይ ሚኒስተር ፈደራላዊት ዴሞክራስያዊት ሪፓብሊክ ኢትዮጵያ ዶር ኣቢይ ኣሕመድ ብዝገበረሉ ዕድመ መሰረት፡ ኣብ ኢትዮጵያ ምብጻሕ ይፍጽም ኣሎ።
ፕረዚደንት ኢሳይያስ፡ ትማሊ 25 ታሕሳስ ኣብ ሰዓታት ንግሆ እዩ  ናብ ኣዲስ ኣበባ ገይሹ።
ኣህጉራዊ መዓርፎ ነፈርቲ ቦሌ ኣብ ዝኣተወሉ ድማ፡ ቀዳማይ ሚኒስተር ኣቢይ ኣሕመድ ብሃገራዊ መዛሙር ኤርትራን ኢትዮጵያን ናይ ክብሪ ሰልፍን ዝተሰነየ ኣቀባብላ ገይሩሉ።
ኣብቲ ናይ ምቕባል ስነስርዓት፡ ሚኒስተር ጉዳያት ወጻኢ ኣቶ ገዱ ኣንዳርጋቸው፡ ኣምባሳደር ኤርትራ ኣብ ኢትዮጵያ ኣቶ ሰመረ ርእሶም፡ ኣምባሳደር ኢትዮጵያ ኣብ ኤርትራ ኣቶ ሬድዋን ሑሴንን ካልኦት ላዕለዎት ሰበስልጣንን ተረኺቦም ነይሮም።
ኣብ ሰዓታት ቀትሪ፡ ፕረዘደንት ኢሳይያስ ዝመርሖ ላዕለዋይ ልኡኽ ኤርትራ፡ ብቀዳማይ ሚኒስተር ኣቢይ ኣሕመድ ተሰንዩ፡ ንሸነኽ ሰሜናዊ ጫፍ ኣዲስ ኣበባ ናብ ዝርከብ እምባ እንጦጦ ብምምራሕ፡ ኣብቲ ከባቢ ተደኲኑ ንዘሎ መደበር መከታተሊ ሳተላይት   ብማዕዶ ተዓዚቡ፡ ከምኡውን፡ ኣብቲ ከባቢ ብዛዕባ ዝሰላሰል ዘሎ ፕሮጀክትታት ልምዓት ፓርክ ሓበሬታ ተዋሂቡዎ።
ድሕሪ ቀትሪ ድማ፡ ፕረዚደንት ኢሳይያስን ምስኡ ዝተጓዕዘ ላዕለዋይ ልኡኽን፡ ንነዊሕ ዓመታት ካብ ህዝቢ ኢትዮጵያ ተዓጽዩ ዝነበረን፡ ኣብዚ እዋንዚ ናብ ፓርክ እናተለወጠ ንህዝቢ ክፉት ዝኸውን ዘሎን  ኣብ ፍልውሃ ዝርከብ ቤተመንግስትን፡ ኣብ ኣራት ኪሎ ዝርከብ ፓርክ ሓድነትን   በጺሑን እናተዘዋወረ ትሕዝቶኡ ተዓዚቡን።
ፕረዚደንት ኢሳይያስ ኣብ ኢትዮጵያ ኣብ ዝጸንሓሉ፡ ብመሰረትቲ ብ9 ሓምለ 2018 ኣብ ኣስመራ ዝተኸተመ ስምምዕ ሰላምን ምሕዝነትን፡ ክልተኣውን ዞባውን ዝምድናታት ኣብ ምድንፋዕ ኣብ ዝሕግዙ ጉዳያት ክዝትን ክመያየጥን እዩ።
ሚኒስተር ጉዳያት ወጻኢ ኣቶ ዑስማን ሳልሕ፡ ኣማኻሪ ፕረዚደንት ኣቶ የማነ ገብረኣብን ዳይረክተር ኣብ ቤትጽሕፈት ፕረዚደንት ኣቶ ኣሚን ሓሰንን፡ ምስ ፕረዚደንት ኢሳይያስ ሓቢሮም ተጓዒዞም ኣለዉ።
ቀዳማይ ሚኒስተር ፈደረላዊት ዴሞክራስያዊት ሪፓብሊክ ኢትዮጵያ ዶክተር ኣቢይ ኣሕመድ፡ ብ18ን 19ን ሓምለ ኣብ ኤርትራ ናይ ስራሕ ምብጻሕ ፈጺሙ ምንባሩ ይዝከር።
  2019      
