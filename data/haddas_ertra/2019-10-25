ኤርትራ፡ ኣብ ኣኼባ ባኩ-ኣዘርባጃን ተሳቲፋ

ኤርትራ፡ ብ23ን 24ን ጥቅምቲ ኣብ ከተማ ባኩኣዘርባጃን ኣብ ዝተኻየደ መዳለዊ ሚኒስተራዊ ኣኼባ ንመበል 18 ኣኼባ መራሕቲ ሻራ ዘይብለን ሃገራት ተሳቲፋ።
ኣብዚ ወከልቲ 120 ኣባል ሃገራት ዝተሳተፉሉ ኣኼባ፡ ቀዋሚት ኣምባሳደር ኤርትራ ኣብ ውድብ ሕቡራት ሃገራት ኣምባሳደር ሶፍያ ተስፋማርያም፡ መርገጺ ኤርትራ ኣብ ዞባዊ ምዕባለታት ሰላምን ምትሕግጋዝን፡ ከምኡውን ብጉልባብ ሰብኣዊ መሰላት  ፖለቲካዊ ኣጀንዳታት ንምስግዳድ ዝግበር ዘሎ ዓሎቕ ዘነጽር ቃል ኣቕሪባ።
እዚ ኣኼባዚ፡ ነቲ ሓባራዊ ምኽባር ልኡላውነት፡ ዘይምጥቕቓዕ፡ ዘይምትእትታው ኣብ ውሽጣዊ ጉዳያትን ማዕርነትን ዝብል ዝርከቦ  ዓሰርተ መትከላት ባንዱንግ ዘረጋግጽ እዩ ክትብል መደረኣ ዝጀመረት ኣምባሳደር ሶፍያ፡ ምድልዳል ኣህጉራዊ ሰላምን ጸጥታን እቲ ኣውራ መትከል ምንቅስቓስ ሻራ ናይ ዘይብለን ሃገራት ብምዃኑ፡ እቲ ምንቅስቓስ ነቲ ኣብ ዞባ ቀርኒ ኣፍሪቃ ዝርአ ዘሎ እወታዊ ምዕባለታት ኣፍልጦ ምሃቡ ሞጒሳ።
ታሪኻዊ ሓባራዊ ስምምዕ ሰላምን ምሕዝነትን ኤርትራን ኢትዮጵያን፡ ስሉሳዊ ስምምዕ ኤርትራን ኢትዮጵያን ሶማልያን ንምድልዳል ዞባዊ ሰላምን ጸጥታን፡ መራሕቲ ኤርትራ፡ ኢትዮጵያን ደቡብ ሱዳንን ዞባዊ ውህደት ንምድንፋዕ ዘውጽእዎ ሓባራዊ መግለጺ፡ ከምኡውን ኤርትራን ጅቡቲን ሓድሽ ናይ ምትሕግጋዝ ምዕራፍ ንምርሓው ዝኣተዋኦ መብጽዓ፡ ኣብቲ ንዓሰርተታት ዓመታት ብምጥርጣርን ግጭትን ተጐቢኡ ዝጸንሐ ዞባና፡ መዋእል ሰላምን ተስፋን ከምዝኸፈተ ኣብሪሃ።
ኣብዚ ቀረባ እዋናት ኣብ ሪፓብሊክ ደቡብ ሱዳንን ሪፓብሊክ ሱዳንን ዝተራእየ ምዕባለታት እውን፡ ንድሌታትን ምንዮትን ዘላቒ ምዕባለ ህዝብታት ናይዚ ዞባ ብፍላይ፡ ኣህጉርና ኣፍሪቃ ድማ ብሓፈሻ ክብ ዘብል ምዃኑ ዝጠቐሰት ኣምባሳደር ሶፍያ፡ ኤርትራ ምስ ጐረባብታ ሓቢራን ተወሃሂዳን፡ ንተሃድሶ ናይዚ ዞባን ምዕዛዝ ሰላም፡ ጸጥታን ቁጠባዊ ውህደትን ከም እትሰርሕ ኣረጋጊጻ። ኤርትራ ንስለቲ፡ ፖለቲካዊ ናጽነትን ዘይምትእትታው ኣብ ሓድሕዳዊ ጉዳያትን ዝብል መትከላት ምንቅስቓስ ሻራ ናይ ዘይብለን ሃገራት፡ ብጽንዓት ደው ኢላ ከም እትምጒት ድማ ኣነጻራ።
ኣምባሳደር ሶፍያ፡ ዕቱብነት ትግባረ ኣህጉራዊ ሕጊ ንዘላቕነት ኣህጉራዊ ሰላምን ጸጥታን ኣገዳሲ ምዃኑ  ጽኑዕ እምነት ኤርትራ ከምዝኾነ ብምግላጽ፡ ምብኳር ናይዚ፡ ንተወሳኺ ግጭት፡ ዘይምርግጋእን ጐንጽን ስለዘቃልዕ፡ ዕቱብ ቈላሕታ ክወሃቦ ከምዝግባእ ኣገንዚባ።
ንጉዳይ ሰብኣዊ መሰላት ብዝምልከት፡ ኤርትራ  ኩሎም ሰብኣዊ መሰላት ብዘይኣፈላላይ፡ ማዕረ ኣድህቦ ክወሃቦም ጸቒጣ ከምእትሓትት ብምሕባር፡ ኣብዚ እዋንዚ ፖለቲካዊ ኣጀንዳታት ንምስግዳድ፡ ምትእስሳር ምስ ዘይብሎም ጉዳያት ከም መሳርሒ ክለዓል ምርኣይ ዘሕዝን ምዃኑ ገሊጻ። ኤርትራ፡ እዚ ጉዳይዚ ብዕቱብ ክዝተየሉ ከምእትደሊ ድማ ኣነጺራ።
መበል 18 ኣኼባ መራሕቲ ሻራ ዘይብለን ሃገራት፡ ሎሚን ጽባሕን ክካየድ እዩ።
  2019      
