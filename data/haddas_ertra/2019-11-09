ሕማም ቢልሃርዝያ ንምጥፋእ ጻዕርታት ይካየድ ኣሎ

ሚኒስትሪ ጥዕና፡ ኣብ 2025 ሕማም ቢልሃርዝያ ካብ ኤርትራ ንምጥፋእ ኣድማዒ ንጥፈታት የሰላስል ከምዘሎ፡ ሓላፊ ሃገራዊ ምቁጽጻር ኣድህቦ ዝጎደሎም ትሮፒካዊ ሕማማት ኣቶ ምሕረትኣብ ኣብረሃ ገሊጹ።
ኣቶ ምሕረትኣብ፡ ካብ 2014 ክሳብ 2015 ኣብ 58 ንኡሳን ዞባታት ብዝተኻየደ መጽናዕቲ፡ ኣብ ማይዓይኒ፡ ደቀምሓረ፡ ዓዲዃላ፡ ድባርዋ፡ ሰገነይቲ፡ መንደፈራ፡ እምኒሓይሊ፡ ሰንዓፈ፡ ዓዲቐይሕ፡ ማይምነ፡ ጸሮናን ዓረዛን  ዞባ ደቡብ፣ ዓዲተከሌዛንን ሓልሓልን  ዞባ ዓንሰባ፣ ሞልቊ፡ ፎርቶሳዋ፡ ሃይኮታ፡ ጎልጅን ሎጎዓንሰባን  ዞባ ጋሽባርካ፣ ሽዕብ፡ ጊንዳዕ፡ ባጽዕን ፎሮን  ዞባ ሰሜናዊ ቅይሕ ባሕሪ፣ በሪኽ፡ ሰረጀቓ፡ ጋላነፍሒ፡ ሰሜናዊ ምዕራብን ደቡባዊ ምብራቕን ኣስመራ ድማ ኣብ ዞባ ማእከል  ሕማም ቢልሃርዝያ ከምእተረኽበ ሓቢሩ።
ክልተ ዓይነት ሕማም ቢልሃርዝያ ከምዘለዉ፡ እቲ ሓደ ኣብ 27 ንኡሳን ዞባታት ዝርአን ንመናድቕ መዓናጡን ሰራውርን፡ ከምኡውን ጸላም ከብዲ ዘጥቅዕ ክኸውን እንከሎ፡ እቲ ካልኣይ ድማ ኣብ ኦምሓጀር  ንኡስ ዞባ ጎልጅ ዝተራእየን፡ ንፍሕኛን ኵሊትን ዘጥቅዕን ምዃኑ ኣረዲኡ።
ብቐልቀልን ሽንትን ኣቢሉ ናብ ማያት ብምሕዋስ፡ ብመንገዲ ኣረነ ናብ ውሽጢ ቈርበት ወዲሰብ ብምእታው ከምዘጥቅዕ ዝገለጸ ኣቶ ምሕረትኣብ፡ ቅርጸት፡ ደም ዘለዎ ውጽኣትን ሽንትን፡ ድኻም ሰብነት፡ ቁሪቁሪ፡ ረሃጽ፡ ሰሓ ቈርበትን ክሳብ መንሽሮ ዘስዕብ ቃንዛ ፍሕኛን ምልክታት ከምዘለዎ፡ ኣብ ገለ ድማ ዝኾነ ምልክት ከምዘይብሉ ኣብሪሁ።
ቢልሃርዝያ፡ ክሳብ ሕጂ ዝኾነ ክታበት ከምዘይተማህዘሉ ብምሕባር ድማ፡ ሚኒስትሪ ጥዕና ነዚ ጠንቂ ናይ ስንክልና፡ ሞትን ካልእ ሳዕቤናትን ዝኾነ ሕማም ንምክልኻልን ንምጥፋእን፡ ምዕዳል መድሃኒት ኣብ ኣብያተትምህርቲን ኮማትን፡ ምብራኽ ኣፍልጦ ሕብረተሰብን ሰብሞያ ጥዕናን፡ ምትእትታው ዓይኒምድሪ፡ ምቁጽጻርን ምጥፋእን ሓሰኻ ኣረነ ዘጠቓልሉ ስትራተጂታት ኣውጺኡ ብዕቱብ ይሰርሕ ከምዘሎ ገሊጹ።
ኣብ መወዳእታ፡ ሚኒስትሪ ጥዕና ናይ 5 ዓመት ገምጋም፡ ኣብተን ልዑል መጠን መልከፍቲ ቢልሃርዝያ ዝተራእየለን ኣብያተትምህርቲ ድማ መጽናዕቲ ከካይድ ምዃኑ ብምሕባር፡ እዚ ሕማምዚ ማያት ኣብ ዝርከበሉ ከባቢታት ስለዝመሓላለፍ፡ ነፍሲወከፍ ዜጋ ኣብ ዘይፈልጦ ከባቢታት ካብ ምሕምባስ ክቑጠብ ተላብዩ።
  2019      
