ደ/ቀ/ባሕሪ – ተጠቃምነት ጽሩይ ማይ ኣብ ገጠራት 75 ሚእታዊት በጺሑ

ኣብ ዞባ ደቡባዊ ቀይሕ ባሕሪ፡ ቀረብ ጽሩይ ዝስተ ማይ ንምርግጋጽ ክካየድ ብዝጸንሐ ጻዕሪ፡ 75 ሚእታዊት ካብ ዓድታት ናይቲ ዞባ ጽሩይ ማይ ክሰትያ ከምዝበቕዓ ተገሊጹ።
ኣብ ምምሕዳርቲ ዞባ ዋና ዳይረክተር ክፍሊ ህንጻዊ ልምዓት ኣቶ ተስፋማርያም ዮውሃንስ፡ ቅድሚ ናጽነት ካብ ከተማ ዓሰብ ወጻኢ ትሕተቅርጺ ቀረብ ማይ ስለዘይነበረ፡ ህዝቢ ኣብቲ ብዓቕሙ ዝሰርሖ ባስካታት ማይ ዝናብ ኣዋህሊሉ ይጥቀም ምንባሩ ብምሕባር፡ ነዚ ጸገምዚ መሰረታዊ ፍታሕ ንምምጻእ ዕቱብ ስጒምቲታት ከምእተወስደ ኣረዲኡ።
ኣብቲ ዞባ ንዓድታት ዘራኽብ ጽርግያታት ዘይምጽንሑ፣ ፋሕ ዝበለ ኣደዃኹና ዓዲታትን ውዑይ ኩነታት ክሊማን ከቢድ ብድሆኳ እንተነበረ፡ ሳላ ዘይሕለል ጻዕሪ መንግስትን ሓያል ተሳትፎ ኮምን ውጽኢታውን እፎይታ ዝፈጠረን መደባት ከምእተተግበረ፡ ኣቶ ተስፋማርያም ብተወሳኺ ገሊጹ።
ነቲ ፕሮጀክትታት ንምዕዋት ብዝተኻየደ ልዕሊ 200 መሃንዲሳዊ መጽናዕታትን 150 ኲዕታን፡ 37 ብጸሓያዊ ጸዓት፡ 52 ብናይ ኢድ ፖምፓ፡ 5 ድማ ብሞተረ ዝሰርሕ ፕሮጀክትታት ቀረብ ማይ ክዋደድ እንከሎ፡ ትሕተባይታዊ ማይ ኣብ ዘይተረኽቦ ከባቢታት ድማ፡ ንነዊሕ ግዜ ማይ ክዕቅባ ዝኽእላ 50 ባስካታት ከምእተሃንጻ፡ ከም ውጽኢቱ 75 ሚእታዊት ካብ ዓዲታትቲ ዞባ ጽሩይ ማይ ክሰትያ ከምዝበቕዓ ሓቢሩ።
ነቲ ዝተዋደደ ትሕተቅርጺ ዝከታተሉን ዝጽግኑን ሞያውያን ኣብ ኩለን ዓድታት ብቐረባ ክህልዉ መሰረታዊ ብምዃኑ፡ ኣብዚ መዳይዚውን ብዕቱብ ከምእተሰርሐ ጠቒሱ ድማ፡ እቲ ፕሮጀክትታት ነዊሕ ኣገልግሎት ክህልዎ ምእንቲ፡ ህዝቢ ኣብ ምሕደራን ተጠቃምነትን ንዘርእዮ ዘሎ ውሕሉል ኣገባብ ብዝለዓለ ክደፍኣሉ ኣዘኻኺሩ።
ኣብ ዞባ ጋሽባርካ እውን፡ ነበርቲ ምምሕዳር ከባቢ ኢንገርነ  ንኡስ ዞባ ኣቑርደት፡ ዝጸንሖም ሽግር ጽሩይ ዝስተ ማይ ፍታሕ ብምርካቡ እፎይታ ረኺቦም።
ምንጪ ማዮም ብተደጋጋሚ እናተበላሸወ ስሩዕ ኣገልግሎት ክረኽቡ ከምዘይጸንሑ፡ ብሰንኩ ድማ  ካብ ሩባ ባርካ ጽሬቱ ዘይተሓለወ ማይ ክሰትዩ ይግደዱ ምንባሮም ዝጠቐሱ ወሃብቲ ርእይቶ፡ ኣብዚ ግዜዚ እቲ ምንጪ ብምትክኡ ጸገሞም ከምእተፈትሐ ገሊጾም።
ኣባል ኮሚተ ልምዓት ማይ ወሮ ዛህራ ተኣምራት፡ ኢንገርነ ተረባሒት ናይቲ ካብ ኣቑርደት ዝምንጩ ሓይሊ ኤለክትሪክ ብምዃና፡ ኣብ ዕለታዊ መነባብሮኦም ብሓፈሻ፡ ኣብ ምርግጋጽ ቀረብ ጽሩይ ዝስተ ማይ ድማ ብፍላይ  ሩፍታ ከምዝፈጠረሎም ብምጥቃስ፡ ነበርቲ ዓድማልክ፡ ኣዋድን ደረብን እውን ጽሩይ ማይ ክሰትዩ ከምዝበቕዑ ሓቢራ።
  2019      
