ላዕለዋይ ልኡኽ ኤርትራ፡ ኣብ ዋዕላ ሩስያን ኣፍሪቃን ተሳቲፉ

ብሚኒስተር ጉዳያት ወጻኢ ኣቶ ዑስማን ሳልሕ፡ ሓላፊ ቊጠባዊ ጉዳያት ህግደፍ ኣቶ ሓጐስ ገብረሂወትን ኣምባሳደር ኤርትራ ኣብ ፈደራላዊት ሩስያ ኣቶ ጴጥሮስ ጸጋይን ዝቘመ ላዕለዋይ ልኡኽ ኤርትራ፡ ካብ 23 ክሳብ 24 ጥቅምቲ ኣብ ሶቺ  ሩስያ ኣብ ዝተቓንዐ፡ ብዓይነቱ ናይ ፈለማ ዋዕላ ሩስያን ኣፍሪቃን ንሽርክነት ተሳቲፉ።
ኣብዚ መራሕቲን ወከልቲን ልዕሊ 40 ሃገራትን መንግስታትን ኣፍሪቃ ከምኡውን ሩስያ ዝተሳተፉሉ ዋዕላ፡ ላዕለዋይ ልኡኽ ኤርትራ፡ ሩስያ ምስ ኣፍሪቃ ኪህልዋ ዝኽእል ናይ ምሕዝነት ክህሎትን ክግበር ዘለዎን ዘነጽር መልእኽቲ መንግስቲ ኤርትራ ኣቕሪቡ።
ድሕሪ ምኽታም ዝሑል ኲናት፡ ኣብዚ ዝሓለፈ ርብዒ ዘመን፡ እንኮቐጽራዊ ዕብለላ ንምንጋስ ዝተኻየደ ዝምቡዕ ህቀናታት፡ ቅልውላዋትን ዕንወትን ኣኸቲሉ፡ ዘይተኸኣልነት ናይቲ ዓብላሊ ስነሓሳብ ብዘይውልውል ኣረጋጊጹ፡ ኣብ ቀራና መገዲ ስግግር ኣእትዩና ከምዘሎ ዝጠቐሰ መልእኽቲ ኤርትራ፡ ኣብዚ ዝሓለፈ ርብዒዘመን፡ ካብ ውሽጣዊ ሰለሎ ወጺኣ፡ ንዝተበየነላ ናይ ምግታእ ሓጹር ተጊራ፡ መደለቲኣን ጽልዋኣን ኣብ ምትዕርራይ እትርከብ ፈደራላዊት ሩስያ፡ ኣብ ውሽጢ ከምዚ ዝበለ ምምእዛን፡ ምስ ኣፍሪቃ ዝህልዋ ዝምድናታት ንምሕያል ትነጥፍ ምህላዋ ኣገንዚቡ።
መልእኽቲ ኤርትራ ኣስዒቡ፡ መዋእል ዝሑል ኲናት፡ ህዝብታት ኣፍሪቃ ካብ ጸልማት መግዛእትን ዝምታን ንምንጋፍ ዝተቓለሱሉን ሃገራት ናይ ምህናጽ መባእታዊ መድረኽን ምንባሩ ብምጥቃስ፡ መስረትቲ ኣቦታት፡ ሓርነትን ፍትሒን ተረጋጊጹ፡ ርግኣት ተዋሒሱ፡ ዝምታን ምዝመዛን ኣብቂዑ፡ ህዝብታት ዕብየትን ራህዋን ኪጐናጸፉ ምእንቲ ዝቐየስዎ መርሓጐደና፡ ብሰንኪ ዘይተገትአ ቀጻሊ ናይ ዕብለላን ዝምታን ኣጀንዳታት በቲ ሓደ፡ ብውሽጣዊ ምግምማዕን ብልሽውናን ድማ በቲ ኻልእ፡ ኣፍሪቃ ናይ ቅልውላዋት፡ ኲናት፡ ጥሜትን ስቅያትን ዝተዋሰነት ክፍለዓለም ከምዝዀነት ኣነጺሩ።
ልኡኽ ኤርትራ ኣብ ዘቕረቦ መልእኽቲ፡ ሃንቀውታ ህዝብታት ኣፍሪቃ ተጨባጢ ንምግባር ኣብ 1963 ዝተመስረተ ውድብ ሓድነት ኣፍሪቃ፡ ኣብ 30 ዓመታት ነቲ ዝተደልየ ሸቶታት ክወቅዕ ስለዘይከኣለ፡ ዝሓሸ ኣወዳድባ ኪግበረሉ ተባሂሉ ኣብ 2002 ሓድነት ኣፍሪቃ ከምእተመስረተ፡ እንተዀነ ግን፡ እዚውን ካብቲ ቅድሚኡ ዝነበረ ውድብ ብዘይሓይሽ፡ ካብ ዝተመስረተሉ ክሳብ ሕጂ 90 ሚእታዊት ፕሮጀክትታቱ ብናይ ወጻኢ ትኳቦ ዝምወል፡ ልዕሊ 50 ሚእታዊት ምምሕዳራዊ ባጀቱ ድማ ብምጽወታ ዝሽፈን ምዃኑ ጥራይ፡ መግለጺ ህላወኡ ከምዝኾነ ኣብሪሁ።
ዝበዝሐ ምስ ኣፍሪቃ ዝጸንሐ ናይ ምትሕግጋዝ ዝምድናታት ዝበሃል፡ ናይ ባዶድምር ጸወታዩ ኰይኑ ጸኒሑ። ዝበለ መልእኽቲ ኤርትራ፡ ብዙሕ ናብ ዓብለልትን ዘመትቲን ዝምልከት ኣጻብዕኳ እንተሃለወ፡ ቀንዲ ተሓመይቲ ኣፍሪቃውያን ባዕሎም ምዃኖም፡ ፍታሕ ናይቲ ሽግር ምርካብ ከኣ፡ ቀዳማዊ ሓላፍነት ናይ ኣፍሪቃውያን ከምዝኾነ ብምንጻር፡ ሓቀኛ ሽርክነት ኪምስረት ዝኽእል፡ ኣፍሪቃውያን ንሽግራቶም ሓቀኛ ፍታሕ ምስ ረኸቡ ጥራይ ምዃኑ ኣስሚሩሉ።
መልእኽቲ ኤርትራ ኣብ መወዳእታ፡ ፈደራላዊት ሩስያ ኣብ ኩሉ ዓውድታትን ግንባራትን ምስ ዘለዋ ደርማስ ክህሎት፡ ምስ ኣፍሪቃ ኪህልዋ ዝኽእል ናይ ምሕዝነት ክህሎት ዓቢ ከምዝኾነ ብምብራህ፡ ዝሓለፈ ጌጋታት ኣሪማ፡ ካብቲ ናይ ካልኦት ዝጸንሐ ልሙድ ኣካይዳ ወጻኢ፡ ምስ ህልውን መጻኢን ዓለማዊ ኩነታት ብውድዓውነት ዝዛመድ፡ ናይ ኣፍሪቃ ክዉን ትሕተምዕቡል ኩነታት ዝግንዘብ፡ ንኣፍሪቃ ናይ ሓያላን ዝምታ መቈራቘሲ ባይታ ዘይገብር፡ ኣፍሪቃውያን ቅድሚ ዝኣገረ ሽግራቶም ባዕላቶም ኪፈትሑን ጸጋታቶም ኣጐሳጒሶምን ኣማዕቢሎምን ንሓቀኛ ሽርክነት ዝበቕዑሉን ዕድል ዝህብ፡ ከምኡውን ንኣህጉራዊ ሕጊ ዝምእዘዝ ዓለማዊ ስርዓት ንምንጋስ ዝዂስኲስ ናይ ሓባር መርሓጐደና ስኢልካ ንምትሕግጋዝ ዝዓለመ ክኸውን ተማሕጺኑ።
ጐድኒጐድኒቲ ዋዕላ፡ ላዕለዋይ ልኡኽ ኤርትራ፡ ኣብ ጽላታት ወፍሪን ንግድን፡ ጸዓት፡ ዕደና፡ ምስናዕን ካልእን ዘተኰረ ርክባት፡ ምስ ዝምልከቶም ሰብመዚ ፈደራላዊት ሩስያ ኣካዪዱ።
  2019      
