ፕረዚደንት ፈ/ሪ/ሶማልያ፡ ናይ ስራሕ ምብጻሕ ይፍጽም ኣሎ

ፕረዚደንት ኢሳይያስ ኣፈወርቂ ብዝገበረሉ ዕድመ  ፕረዚደንት ፈደራላዊት ሪፓብሊክ ሶማልያ መሓመድ ዓብዱላሂ መሓመድ፡ ናይ ክልተ መዓልታት ናይ ስራሕ ምብጻሕ ንምፍጻም፡ ትማሊ ሰዓት 11፡30 ቅድሚቐትሪ ኣስመራ ኣትዩ።
ፕረዚደንት ኢሳይያስ ኣፈወርቂ፡ ኣብ ኣህጉራዊ መዓርፎ ነፈርቲ ኣስመራ ተረኺቡ  ብናይ ክብሪ ሰልፊ ዝተሰነየ ኣቀባብላ ገይሩሉ።
ኣብቲ ናይ ምቕባል ስነስርዓት፡ ሚኒስተር ጉዳያት ወጻኢ ኣቶ ዑስማን ሳልሕን ኣማኻሪ ፕረዚደንት ኣቶ የማነ ገብረኣብን ተረኺቦም ነይሮም።
ፕረዚደንት ኢሳይያስን ፕረዚደንት መሓመድ ዓብዱላሂን ኣብ ሰዓታት ድሕሪቐትሪ ኣብ ኣዳራሽ ሃገር ኣብ ዘካየድዎ ቀዳማይ ርክብ፡ ኣብ ክልተኣዊ ዝምድናን ንኽልቲአን ሃገራት ኣብ ዘገድስ ዞባዊ ምዕባለታትን፡ ዓሚቚ ዘተ ኣካዪዶም።
ኤርትራን ሶማልያን፡ ኣብ ወርሒ ሓምለ 2018 ኣብ ኣስመራ ስምምዕ ካብ ዝኽትማ ንደሓር፡ ዝምድናአን ዓቢ ዝላ ከምዘርኣየ ድማ ተገንዚቦም።
ስሉሳዊ ዝምድና ኤርትራ፡ ኢትዮጵያን ሶማልያን ኣብ ዝምልከት  ኣብ መንጎ ሰለስቲአን ሃገራት ዝተበጽሐ ስምምዕ፡ ጽቡቕ ይግስግስ ከምዘሎ ብምርግጋጽ፡ ንክልተኣዊ ዝምድናን ስሉሳዊ ምትሕግጋዝን፡ ከምኡውን ንዞባዊ ውህደት ክገብርዎ ዝጸንሑ ጻዕሪ ብዝለዓለ ክቕጽልዎ ተሰማሚዖም።
ክልቲኦም መራሕቲ፡ ብዛዕባ ምዕባለታት ሶማል ኣብ ዝገበርዎ ዝርርብ፡ ኣብ ሶማል  ሰላም፡ ርግኣትን ምዕባለን ንምስፋን ዝካየድ ዘሎ ጻዕሪ፡ ንቕድሚት ይስጒም እኳ እንተሎ፡ ሶማል ምሉእ ብምሉእ ብክልተ እግራ ደው እትብለሉ ደረጃ ክትበጽሕ ግና፡ እቲ ጻዕሪ ክቕጽል፡ ምህናጽ ሃገራዊ ትካላት  ኣውራ ድማ ናይ ምክልኻልን ጸጥታን፡ ከምኡውን ዳግመምሕዋይ ቁጠባን ትሕተቅርጽን ብዝለዓለ ክስራሓሉ፣ ነዚ ዕላማዚ ንምውቃዕ ከኣ፡ ክልቲአን ሃገራት ክገብራኦ ዝጸንሓ ጻዕሪ ብዓጸፌታ ከሐይላኦ ተሰማሚዖም።
ኩሎም ኣዕሩኽን መሻርኽትን ሶማል፡ ብመሰረት ሶማላውያን ዝሰርዕዎ ቀዳምነታት፡ ሶማላዊ ትካላትን ሃገራዊ ዓቕሚን ዘደልድል ምትሕግጋዝ ክገብሩ ድማ ጸዊዖም።
ፕረዚደንት መሓመድ ዓብዱላሂ መሓመድ፡ ስለቲ ኤርትራ ንሶማል እትገብሮ ዘላ ኣብ ድልዱል ታሪኻዊ ምሕዝነት ዝተሰረተ ምትሕግጋዝ ምስጋና ኣቕሪቡ።
ብድሕሪዚ፡ ብፕረዚደንት ኢሳይያስን ካልኦት ሰብመዚ ኤርትራን ሶማልያን ተሰንዩ፡ ከባቢ ሰይድሺ በጺሑ።
ፕረዚደንት መሓመድ፡ ኣብ ወርሓት ሓምለን መስከረምን 2018፡ ከምኡውን ኣብ ወርሒ ሚያዝያ 2019 ኣብ ኤርትራ ምብጻሕ ከምዝፈጸመ ይዝከር።
ፕረዚደንት ኢሳይያስ ኣፈወርቂ እውን፡ ብ13ን 14ን ታሕሳስ 2018 ኣብ ሞቓዲሾ ወግዓዊ ምብጻሕ ኣካዪዱ እዩ።
  2019      
