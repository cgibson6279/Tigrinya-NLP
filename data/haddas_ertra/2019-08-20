ሚኒስተር ፍትሒ፡ ንኤርትራውያን ኣብ ስያትልን ከባቢኣን ሰሚናር ኣካዪዳ

ሚኒስተር ፍትሒ ፎውዝያ ሃሽም፡ ንኤርትራውያን ነበርቲ ስያትልን ከባቢኣን  ሕቡራት መንግስታት ኣመሪካ፡ ብ17 ነሓሰ፡ ኣብ ህሉው ኩነታት ሃገርን መጻኢ ኣመታቱን፡ ከምኡውን ኣብ ዞባዊ ምዕባለታት ዘተኰረ ሰሚናር ኣካዪዳ።
ቅድሚ ናጽነትን ድሕሪ ናጽነትን ንዝነበሩ ዝተፈላለዩ መድረኻትን ብድሆታቶምን ብዝምልከት ዝርዝራዊ መግለጺ ዝሃበት ሚኒስተር ፎውዝያ፡ ኣብ ኩሎም ጽንኩራት መድረኻት ዝተራእየ ሓያል ጽንዓትን መኸተን፡ ንህዝቢ ኤርትራ፡ ውሑዳት መዳርግቲ ጥራይ ዘለዎ ጽኑዕን ሓቦኛን ህዝቢ ከምዘስምዮ ገሊጻ።
ኣብዚ ሕጂ ተኣትዩ ዘሎ መድረኽ ሰላም፡ ብምሉእ ሓይልና ንሃገራዊ ልምዓትን ምርግጋጽ ዘላቒ ምዕባለን ተበጊስና ኣሎና ድሕሪ ምባል ድማ፡ እዚ መደባትዚ ብቐንዱ ብመትከል ርእሰምርኰሳ ዝካየድን ናይ ምግባር ዓቕሚ ኤርትራዊ መንእሰይ ብዝበለጸ ዘደንፍዕን ክኸውን፡ ብዕቱብ ይስራሓሉ ከምዘሎ ኣረዲኣ።
ሚኒስተር ፎውዝያ፡ ምህናጽ ትሕተቅርጺ ከዘንቲ ማይ፡ ሕርሻ፡ ከምኡውን ሃገራውን ዶብሰገርን መራኸቢ ጽርግያታትን እቶም ቀዳምነት ተዋሂቡዎም ዝሰላሰሉ ዘለዉ መደባት ምዃኖም፡ ኣብኡ ዝርአ ዘሎ ተወፋይነትን ሞያዊ ኣበርክቶን መንእሰያት ድማ፡ ዝለዓለ ክብሪ ዝወሃቦ ምዃኑ ኣስሚራትሉ።
ኩሉ ዝካየድ መደባት ልምዓትን መኸተን፡ ናይ መወዳእታ ሸቶኡ፡ ናጻ ፖለቲካዊ፡ ቊጠባውን ማሕበራውን መስመር ዘውሓሰት ሕፍርቲ ሃገር ምርግጋጽ ምዃኑ ብኣብነታት ኣሰንያ ዘረድአት ሚኒስተር ፎውዝያ፡ ኣብዚ ሃገራዊ ዕማምዚ፡ ኩሉ ዜጋ ኣበርክቶ ክገብር ዜግነታዊ ሓላፍነቱ ከምዝኾነ ኣገንዚባ።
ኣብ መወዳእታ፡ ካብ ተሳተፍቲ ኣብ ዝቐረበላ ሕቶታትን ርእይቶታትን መብርሂ ሂባ።
  2019      
