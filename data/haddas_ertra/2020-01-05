ኣባላት ሚ/ሕርሻ ብጽገና መንጸጊ ጸረ-ባልዕ ሰልጢኖም

ሚኒስትሪ ሕርሻ፡ ካብ 31 ታሕሳስ 2019 ክሳብ 4 ጥሪ 2020፡ ኣብ ወፍሪ ምክልኻል ኣንበጣ ንዝነጥፉ 22 ኣባላቱ፡ ኣብ ሓፈሻዊ ጽገና መንጸጊታት ጸረባልዕ ዘተኰረ ስልጠና ወዲቡ።
እቲ ኣብ ዳዕሮቃውሎስ ዝተዋህበን ብክልሰሓሳብን ግብርን ዝተሰነየን ስልጠና፡ ኣብ ካይሮ  ግብጺ ካብ ዝመደበሩ ኮሚሽን ምክልኻል ኣንበጣ ምድረበዳ ኣብ ማእከላይ ዞባ ብዝመጸ ላዕለዋይ ክኢላን መምህርን ኣሰይድ ራሚ ኣልዓረቢዩ ተዋሂቡ።
ኣብ ሚኒስትሪ ሕርሻ፡ ሓላፊ ኣሃዱ ምክልኻል ሳገምቲ ባልዓት ኣቶ ቴድሮስ ስዩም ብዛዕባ ዕላማቲ ስልጠና ኣብ ዝሃቦ መብርሂ፡ መንጸጊ ጸረባልዕ ማሽናት ብዝተፈላለየ ምኽንያታት ኣብ ዝበላሸወሉ ዓቢ ብድሆ ኮይኑ ምጽንሑ ብምጥቃስ፡ ኣብቲ ወፍሪ ዝነጥፉ ኣባላት ኣፍልጦ ሃልይዎም ናይ ጽገና ንጥፈታት ባዕላቶም ብምክያድ ነዚ ጸገምዚ ንምፍዋስ እቲ ስልጠና ከምእተወደበ ገሊጹ።
ሰልጠንቲ ብወገኖም፡ ቅድሚ ሕጂ መንጸጊ ማሽናት ምስ ዝበላሸዎም ካብ ዞባታት ናብ ኣስመራ ይለኣኽ ከምዝነበረ፡ እዚ ድማ ነቲ ግዜ ዘይህብ ወፍሪ ምክልኻል ኣንበጣ ካብ ቀንዲ ብድሆታት ኰይኑ ምጽንሑ ድሕሪ ምሕባር፡ እቲ ስልጠና ነዚ ጸገምዚ ኣብ ምፍታሕ ዓቢ ኣስተዋጽኦ ከምዘለዎ ኣብሪሆም።
ነቲ ስልጠና ዝሃበ ኣሰይድ ራሚ ኣልዓረቢ ብወገኑ፡ ሰልጠንቲ ዘርኣዩዎ ተገዳስነት፡ ኣብቲ ሞያ ንዘሎዎም ፍቕሪ ከምኡውን ናይ ስራሕ ባህሊ ዘርኢ ምዃኑ ሓቢሩ።
እቲ ንሓሙሽተ መዓልታት ክካየድ ዝቐነየ ስልጠና፡ ኣብ ማእከላይ ቤትጽሕፈት ሚኒስትሪ ሕርሻ ብዝተኻየደ ስነስርዓት ምዕዳል ወረቐት ምስክርዩ ተዛዚሙ።
ዋና ዳይረክተር ክፍሊ ሕርሻዊ ኤክስተንሽን ኣቶ ሕሩይ ኣስገዶም ኣብ ዘስመዖ መዛዘሚ ቃል፡ ኤርትራ ኣብ ምክልኻል ኣንበጣ ትገብሮ ዘላ ዕዉት ወፍርታት፡ እዚ ናይ ስልጠና ዕድል ብቐዳምነት ክትረክብ ከምዘኽኣላ ብምጥቃስ፡ ኣብ መካይን ዝጸዓን ይኹን ኣብ ዝባን ዝሕንገጥ መንጸጊ ጸረባልዓት፡ ኣብ ምዕዋት ወፍሪ ምክልኻል ኣንበጣ ወሳኒ ተራ ስለዘለዎ፡ ሰልጠንቲ ንዝተመሃርዎ ኣብ ግብሪ ከውዕሉ ኣዘኻኺሩ።
  2019      
