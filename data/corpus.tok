ሻምብቆ – ዝኽሪ ምምስራት ሃማደኤ ብደረጃ ዞባ ተጸምቢሉ
ዝኽሪ 40 ዓመት ምምስራት ሃገራዊ ማሕበር ደቂኣንስትዮ ኤርትራ፡ ብደረጃ ዞባ ጋሽባርካ ብ17 ሕዳር ኣብ ሓውሲ ከተማ ሻምብቆ ተጸምቢሉ።
ኣብቲ ብህዝባዊ ሰልፍን ስነጥበባዊ መሰናድኦታትን ዝተሰነየ መደብ፡ ኣደመንበር ሃማደኤ ኣብ ዞባ ጋሽባርካ ወይዘሮ ይሕደጋ ዮውሃንስ፡ ኤርትራውያን ደቂኣንስትዮ ብቓልሰንን መስዋእተንን ዘመዝገባኦ ኩሉመዳያዊ ዓወታት፡ ወለዶታት ዝዀርዑሉ ፍሉይ ታሪኽ ምዃኑ ኣረዲኣ። ኣብዚ ተኣትዩ ዘሎ ሓድሽ መዋእል፡ ብዓጸፋ ስራሕን ተሳታፍነትን ካብአን ዝሕተት ከማልኣ ንዘሎ ድሉውነት ድማ ኣረጋጊጻ።
ኣመሓዳሪ ዞባ ኣቶ ኣብርሃ ጋርዛ፡ ንተራን ኣበርክቶን ኤርትራዊት ጓልኣንስተይቲ ኣብ ዝሓለፈ መድረኻት ቃልስን መኸተን ድሕሪ ምምጓስ፡ ኣብ ገለ ከባቢታት ሓሓሊፉ ዝርአ ንደቂኣንስትዮ ዝሃሲ ልምድታት ንምውጋድን፡ ተሳታፍነተን ኣብ መኣዲ ትምህርቲ ንምዕዛዝን፡ ምምሕዳር ዞባ ምስ ኩሎም መሻርኽቱ ተወሃሂዱ ክሰርሕ ምዃኑ ገሊጹ።
ኣብቲ መደብ፡ ኣመሓዳሪ ንኡስ ዞባ ሻምብቆ ኣቶ ካሕሳይ ኣስራት፡ ከምኡውን ወከልቲ ኣብያተጽሕፈት ህግደፍን ሃማመተኤን ናይ ደገፍ ቃል ኣስሚዖም።
  
ዓውደ-መጽናዕቲ ‘ስትራተጂያዊ ውጥን ጽላት ጥዕና’ ተዛዚሙ
ኣብ ናይ ሓሙሽተ ዓመት ዓውደመጽናዕቲ ስትራተጂያዊ ውጥን ጽላት ጥዕና ተዛዚሙ ስትራተጂያዊ ውጥን ምዕባለ ጽላት ጥዕናን፡ ሃገራዊ ውጥን ትግባረ ውሕስነት ጥዕናን፡ ንሰለስተ ምዓልትታት ዝተመያየጠ ዓውደመጽናዕቲ፡ ብ5 ታሕሳስ ተዛዚሙ።
ኣብቲ ዓውደመጽናዕቲ፡ ካብ 2017 ክሳብ 2021 ዝተታሕዙ መደባት፡ ኣብ ቀዳሞት ሰለስተ ዓመታት ዝተመዝገበ ገስጋስ፡ ከምኡውን ክሳብ 2021 ክብጽሑ መደብ ዝተታሕዘሎም ሸቶታት ብዝርዝር ተዘትዩሎም።
ነፍሲወከፍ ዞባ፡ ብመሰረት ስትራተጂያዊ ውጥን ምዕባለ ጽላት ጥዕናን ሃገራዊ ውጥን ትግባረ ውሕስነት ጥዕናን ዝዓመመቶም ስራሓት፡ ብመንጽር ዝተቐመጠ ዕላማን ዘጋጠመ ብድሆታትን ዝርዝራዊ ሓበሬታ ኣቕሪባ።
ሸቶታት ዘላቒ ምዕባለ ንምትግባር ዝተጀመረ ጉዕዞ ሰለስተ ዓመታት ተላዒሉሉ ከምዘሎ፡ ኣብዚ ዓመታት ዝተሰላሰለ ስራሕ ድማ ዘተባብዕ ምዃኑ ዝሓበረት ሚኒስተር ኣሚና ኑርሑሴን፡ ኣብ ምንካይ ሞት ኣደታት፡ ሞት ትሕቲ 5 ዓመት ህጻናት፡ ከምኡውን መልከፍቲ ዓሶ፡ ኤችኣይቪን ቲቢን ተመዝጊቡ ንዘሎ ዓወት ከም ኣብነት ገሊጻ።
እቲ ዓውደመጽናዕቲ፡ ኣብ ኤርትራ ኣብ ጽላት ጥዕና ዝተመዝገበ ዓወታት፡ ገና ዘይተበጽሐ ሸቶታትን ዘሎ ብድሆታትን ኣነጺሩ ከምዘርኣዮም ዝሓበሩ ኤሪና ዝተወከሰቶም ተሳተፍቲ፡ ኣብ ዝቕጽል ዓመታት ነቶም ብመሰረትቲ ስትራተጂካዊ ውጥን ክብጽሑ ኣለዎም ዝተባህሉ መደባት ንምስማር፡ ዝያዳ ኣተኵሮ ተዋሂቡ ከምዝስራሕ ኣገንዚቦም።
  
ንቕሓት ‘ኣብ ናይ ህይወት መድሕን’ ክብርኽ ይሕተት
ህዝቢ፡ ረብሓታት ናይ ህይወት መድሕን ብዝግባእ ተገንዚቡ ክጥቀመሉ፡ ዋና ኣካያዲ ስራሕ ሃገራዊ ኮርፖረሽን መድሕን ኤርትራ ኣቶ ዘርኡ ወልደሚካኤል ጸዊዑ።
መድሕን ብሓፈሻ  ናይ ህይወትን ንብረትን ተባሂሉ ኣብ ክልተ ከምዝኽፈል ዝጠቐሰ ኣቶ ዘርኡ፡ ኣብ ምዕቡላት ሃገራት፡ ህዝቢ ረብሓታትን ኣገዳስነትን ናይ ህይወት መድሕን ብዝግባእ ብምግንዛቡ ዝያዳ ከምዝስራሓሉ ገሊጹ። እዚ ብውልቂ ወይ ብጉጅለ ዝእቶ ዓይነት መድሕንዚ፡ ብሃንደበት፡ ብሓደጋ ወይ ብካልእ ምኽንያት ንዘጋጥም ሞት ዝኽፈል ምዃኑ ኣረዲኡ።
ቀንዲ ዕላማ ናይ ህይወት መድሕን፡ ብፍላይ ጠወርቲ ስድራ ብሞት ምስ ዝፍለዩ፡ ነታ ስድራ ደገፍ ብምግባር ንምስላያ ምዃኑ፡ እቲ ዝውህለል ገንዘብ  ኣብ ዝተፈላለየ ሃገራዊ ወፍርታት ስለዝውዕል እውን ተወሳኺ ረብሓ ከምዘለዎ ሓቢሩ።
ኣቶ ዘርኡ፡ ዛጊት 6 ማሕበራት ብጉጅለ ናይ ህይወት መድሕን ከምዝኣተዋ፡ እቲ ኣብዚ እዋንዚ ሓደ ሚእታዊት ጥራይ ዘሎ ሸፈነ ናይ ህይወት መድሕን  ኣብ 2030 ናብ 75 ሚእታዊት ንምብራኹ ድማ፡ እቲ ሃገራዊ ኮርፖረሽን ጐስጓሳት የካይድ ከምዘሎ ገሊጹ።
ሞት ምስ ዘጋጥም ኣብ ዘሎ ኣወሃህባ ክፍሊት ብዝምልከት ንዝለዓል ሕቶ  ኣብ ዝሃቦ መብርሂ፡ 10 ሽሕ ናቕፋ ንእለት ከምዝኽፈል፡ ኣባላት ቦርድ ናይታ ብጉጅለ ናይ ህይወት መድሕን ዝኣተወት ማሕበር ሰነዳቶም ምስ ኣቕረቡ ድማ፡ እቲ ዝተረፈ ኣብ ውሽጢ 48 ሰዓታት፡ ንስድራቤት መዋቲ ከምዝወሃብ ኣነጺሩ።
  
ኣስመራ – ኣብ ድሕነት ኣከባብያዊ ሓደጋታት ስልጠና ይወሃብ ኣሎ
ሚኒስትሪ መሬት፡ ማይን ኣከባብን፡ ምስ ማእከል ክሊማዊ ትንቢትን ትግባረን ዞባዊ በይነመንግስታዊ በዓልስልጣን ንልምዓት  ብምትሕብባር፡ ኣብ ኣከባብያዊ ቁጽጽር ከምኡውን ምክልኻልን ምድህሳስን ኣከባብያዊ ሓደጋታት፡ ናይ ሓደ ሰሙን ስልጠና ወዲቡ።
ብ25 ሕዳር ኣብ ዝተኻየደ ናይ መኽፈቲ ስነስርዓት፡ ሚኒስተር መሬት፡ ማይን ኣከባብን ኣቶ ተስፋይ ገብረስላሴ፡ ኣከባቢ ንኹሉ ህይወታዊ ፍጡር ዝጸሉ ምዃኑ ብምዝኽኻር፡ ሰልጠንቲ ዝቐስምዎ ፍልጠት ንድሕነት ኣከባቢ ብዝለዓለ ክሰርሑሉ ኣተሓሳሲቡ።
ካብ ማእከል ክሊማዊ ትንቢትን ትግባረን ዞባዊ በይነመንግስታዊ በዓልስልጣን ንልምዓት  ሚስተር ዛካሪ ኣተሩ ብወገኑ፡ ሓደጋታት ኣከባቢ ንምክልኻል ኣብ ፍልጠት ዝተሰረተ ሓባራዊ ጻዕሪ ከምዘድሊ ኣገንዚቡ። እቲ ትምህርቲ፡ ኣብ ምሕያል ሃገራዊ ዓቕሚን ምልላይ ቅድመሓደጋታትን ክሕግዝ ድማ ትጽቢቱ ገሊጹ።
ኣብዚ ኣብ ኣስመራ፡ ክሳብ 30 ሕዳር ዝቕጽል ስልጠና፡ ካብ ሚኒስትሪ መሬት፡ ማይን ኣከባብን፡ ሚኒስትሪ ሕርሻ፡ ሚኒስትሪ ዞባዊ ምምሕዳር፡ ሚኒስትሪ ሃብቲ ባሕሪ፡ ቤትጽሕፈት ሜትሪዮሎጂ፡ ኮለጅ ስነፍልጠትን ቴክኖሎጂን ባሕሪ፡ ካብ በዓልመዚ ሃብቲ ገረብን እንስሳ ዘገዳምን ካልኦት መንግስታውያን ትካላትን ዝተዋጽኡ 42 ሰባት ይሳተፉ ኣለዉ።
  
ደ/ቀ/ባሕሪ – ሃማደኤ ንደቂ-ኣንስትዮ ኣባላት ሰራዊት ሰሚናር ኣካዪዱ
ሃገራዊ ማሕበር ደቂኣንስትዮ ኤርትራ ጨንፈር ዞባ ደቡባዊ ቀይሕ ባሕሪ፡ ንደቂኣንስትዮ ኣባላት ሰራዊት ሰሚናር ኣካዪዱ።
ኣብ ኩሉመዳያት ተረጋጊጹ ዘሎ ተወዳዳሪ ተሳታፍነት ደቂኣንስትዮ፡ ውጽኢት ናይቲ ኣብ ዝሓለፈ ርብዒ ዘመን ኣብ ምምዕባል ዓቕሚሰብን ምብራኽ ንቕሓት ሕብረተሰብን ዝተገብረ ገዚፍ ወፍሪ ምዃኑ ዝጠቐሰት ሓላፊትቲ ጨንፈር ወሮ ሳዕድያ ኢብራሂም፡ ደቂ ኣንስትዮ ከም ፍርቂ ኣካል ሕብረተሰብ፡ ተዋዲዱ ንዘሎ ዕድላት ኣካዳሚያዊ ትምህርትን ሞያዊ ስልጠናታትን ብዝግባእ ክጥቀማሉ ኣዘኻኺራ።
ኣብ መዳይ ጥዕና ተመዝጊቡ ዘሎ ለውጢን ኣንጻር ሃሳዪ ልምድታት ዝግበር ዘሎ ቃልሲን እውን፡ ኣብ ምዕባለ ደቂኣንስትዮ ርኡይ ኣስተዋጽኦ ይገብር ከምዘሎ ዝጠቐሰት ወይዘሮ ሳዕድያ፡ ደቂኣንስትዮ ኣብ ማሕበር ተወዲበን ተራአንን ኣበርክቶአንን ከዕዝዛ ተላብያ።
  
ብምኽንያት በዓል ቅዱስ የውሃንስ ኣብ ዛግር ህዝባዊ ጽምብል ተኻዪዱ
ብምኽንያት ትማሊ ተኸቢሩ ዝወዓለ በዓልቅዱስ የውሃንስ፡ ብምትሕብባር ሚኒስትሪ ዜናን ምምሕዳር ዞባ ማእከልን ኣብ ዛግር ብባህላዊ መደብ ዝማዕረገ ህዝባዊ ጽምብል ተኻዪዱ።
ኣብቲ ኣመሓዳሪ ዞባ ማእከል መጀር ጀነራል ሮሞዳን ኣውልያይ፡ ሚኒስተር ቱሪዝም ወይዘሮ ኣስካሉ መንቀርዮስ፡ ኣቦመንበር ህግደፍ ዞባ ማእከል ኣቶ የሱፍ ሳይቕ፡ ኣዘዝቲ ሰራዊት፡ መራሕቲ ሃማኖትን ማሕበራትን ከምኡውን ብኣማኢት ዝቑጸሩ ዕዱማት ኣጋይሽ ዝተረኽብሉ ስነስርዓት፡ ሓላፊ ክፍሊ ባህልን ስፖርትን ዞባ ማእከል ኣቶ እንድርያስ ኣስመሮም፡ መንፈሳዊ በዓላትና መግለጺ ሓድነትናን መንነትናን ምዃኖም ገሊጹ። ስነጥበብ ንዝተፈላለየ ሃገራውን መንፈሳውን በዓላትናን፡ ያታውን ዘመናውን ባህልናን ዝብርብር ዓውዲ ምዃኑ ድማ ኣረዲኡ።
ንመላእ ህዝቢ ኤርትራ ርሑስ በዓል ድሕሪ ምምናይ ከኣ፡ ነቲ መደብ ኣብ ምዕዋት ኣበርክቶ ንዝገበሩ ኩሎም ኣመስጊኑ።
እቲ መደብ፡ ጉጅለ ያታዊ ባህሊ ዞባ ማእከል ብዘቕረቡዎ መሰናድኦ ደሚቑ ነይሩ።
ብዘይካዚ፡ ኣብ ኤክስፖኣስመራ ብጉጅለ ባህሊ ቀይሕ መሬት ተመሳሳሊ መደብ ቀሪቡ።
  
ሚኒስተር ዑስማን፡ ምስ ኩወይታዊ መዘናኡ ተዘራሪቡ
ኣብ ሃገረ ኩወይት ወግዓዊ ምብጻሕ ዝፍጽም ዘሎ ሚኒስተር ጉዳያት ወጻኢ ኣቶ ዑስማን ሳልሕ፡ ምስ ምክትል ቀዳማይ ሚኒስተርን ሚኒስተር ጉዳያት ወጻኢን ናይታ ሃገር፡ ሼኽ ሳባሕ ኣልኻልድ ተዘራሪቡ።
ብ10 ሕዳር ኣብ ዝተገብረ ርክብ፡ ሚኒስተር ዑስማንን ሼኽ ሳባሕን፡ ኣብ ምድንፋዕ ክልተኣዊ ዝምድና፡ ዞባውን ዓለማውን ምዕባለታት፡ ከምኡውን ሓባራዊ ኣገዳስነት ኣብ ዘለዎም ካልኦት ጉዳያት ተመያዪጦም።
ኣብቲ ርክብ፡ ብወገን ኤርትራ ፈጻሚ ጉዳያት ኤምባሲ ኤርትራ ኣብ ሃገረ ኩወይት ኣቶ ሑመድ ያሕያ ሓሊ፡ ብወገን ሃገረ ኩወይት ድማ፡ ምክትል ሚኒስተር ጉዳያት ወጻኢ ኻልድ ኣልጃራላ፡ ተሓጋጋዚ ሚኒስተር ጉዳያት ወጻኢ ሼኽ ዶክተር ኣሕመድ ናስር ኣልመሓመድ ኣልሳባሕን ካልኦትን ተረኺቦም ነይሮም።
ሚኒስተር ዑስማን ሳልሕ፡ ብ9 ሕዳር ኣብታ ሃገር ንዝነብሩ ኤርትራውያን፡ ኣብ ህሉው ኩነታት ሃገር፡ ድሕሪ ምኽታም ስምምዕ ሰላምን ምሕዝነትን ኤርትራን ኢትዮጵያን ኣብ ዞባ ቀርኒ ኣፍሪቃ ዝነፍስ ዘሎ ንፋስ ሰላምን ተስፋን፡ ከምኡውን መንግስቲ ኤርትራ ኣበጋጊሱዎ ንዘሎ  ንዜጋታት ቀዳምነት ዝህብ ዕድላት ወፍሪ ዘብርህ ሰሚናር ኣካዪዱ።
ሚኒስተር ዑስማን፡ ህዝብን መንግስትን ኤርትራ ንኹሉ ተጻብኦታትን ሸርሕታትን መኪቶምን ኣፍሺሎምን ናብ ሓድሽ መዋእል ኣትዮም ከምዘለዉ፡ ብዝተፈላለየ ምትእትታዋት ተሓሚሱ ኣብ ዝነበረ ዞባ ቀርኒ ኣፍሪቃ ዝርአ ዘሎ እወታዊ ምዕባለታት ድማ ተስፋ ዝህብ ምዃኑ ብምርግጋጽ፡ ዜጋታት ተራሕዩ ንዘሎ ዕድላት ወፍሪ  ብውልቂ ይኹን ብጉጅለ ብግቡእ ክጥቀሙሉ ኣዘኻኺሩ።
  
ሳዋ – ኣብ ባህላዊ ውርሻን መንነትን ዘተኰረ ሰሚናር ተኻዪዱ
ካብ ኮሚሽን ባህልን ስፖርትን ኤርትራ ዶክተር ጸጋይ መዲን፡ ንተመሃሮ ኣባላት መበል 33 ዙርያ ሃገራዊ ኣገልግሎት፡ መማህራን ቤትትምህርቲ ዋርሳይይከኣሎን ኣባላት ማእከል ሞያዊ ስልጠናን፡ ኣብ ባህላዊ ውርሻን መንነትን ዘተኰረ ሰሚናር ሂቡ።
ኣብቲ ብ21ን 22ን መስከረም ዝተኻየደ ሰሚናር፡ ዶክተር ጸጋይ፡ ክብርታት፡ ቅርስታት፡ ብሂላት፡ ሓሳባት፡ እምነታት፡ ያታታት፡ ወግዕታት፡ በዓላት፡ ሕግታት፡ ጽውጽዋያት፡ ታሪኽን ጥበባትን መግለጺን መለለይን ባህላዊ መንነት ናይ ሓደ ሕብረተሰብ ምዃኖም ብሰፊሑ ገሊጹ።
ኣብ ወሽመጥ ዙላ  ገማግም ቀይሕ ባሕሪ ኤርትራ፡ ክሳብ 125 ሽሕ ዓመታት ዘቑጸረ ኣሰር ወዲሰብ ከምእተረኽበ፡ ካብ 5 ሽሕ ክሳብ 2 ሽሕ ዓመት ቅድሚ ልደተክርስቶስ ዝዝርግሑ ናይ ኣኻውሕ ቅብኣታትን ውቕሮታትን ድማ ኣብ ከባቢታት ዓዲቐይሕ፡ ጸሮና፡ ማይዓይኒ፡ ጋላነፍሒ፡ ናቕፋ፡ ቅሮራ፡ ኣስማጥ፡ ማዕበለን ካልኦትን ከምዘሎ ሓቢሩ።
እዚ ብግቡእ ተጸኒዑ ክስነድ፡ ክዕቀብን ኩሉ ዜጋ ክፈልጦን ይስራሓሉ ከምዘሎ ዶክተርጸጋይ ኣረዲኡ።
መኸተን ሓርበኝነትን፡ ኣካል መንነትናን ፍሉይነትናን እዩ ዝበለን ኣብነታት ዘቕረበን ዶክተር ጸጋይ፡ መንነትና፡ ባህልናን ታሪኽናን ንምብራዝ ንዝካየድ ፈተነታት፡ ኩሉ ዜጋ ብንቕሓት ክምክቶ ተላብዩ።
ተሳተፍቲ፡ ረቀቕቲ ባህላዊ ውርሻታትና ኣቓልቦ ክወሃቦም፡ ታሪኽናን ባህልናን ኣብ መባእታዊ ኣካዳሚያዊ ትምህርቲ ክተኣታቶ፡ ናብ ካልኦት ሃገራት ዝገዓዙ ባህላዊ ውርሻታትና ንምምላሶም ዝግበር ጻዕሪ ክድፋኣሉ   ዝብሉ ርእይቶታት ኣቕሪቦም።
  
ሓበሬታ ካብ ሚኒስትሪ ጥዕና
በረራታት ኣየር ናብ ኤርትራ ቅድሚ ምቊራጹ፡ ካብ ደገ ካብ ዝመጹ ተጓዓዝቲ፡ ኣብዚ ሳልስቲዚ ብዝተገብረሎም መርመራ  ሽድሽተ ገያሾ ሕማም ቫይረስ ኮሮና ተረኺብዎም።
ካብኣቶም ሓሙሽተ ደቂኣንስትዮ ክዀና እንከለዋ፡ ዕድመኦም ካብ 32 ክሳብ 60 ዓመት ዝዝርጋሕ እዩ። ኣርባዕተ ካብኦም ተወሺቦም ዝጸንሑ ኰይኖም፡ እቶም ክልተ ኣብታ ዝመጽኡላ ነፋሪት ዝዀነ ምልክት ዘርኣየ ገያሻይ ስለዘይነበረ፡ ወጺኦም ዝነበሩ እዮም።
ድሕሪ እዚኦም እውን፡ ኣብ ሃገራዊ ላቦራቶሪ ጥዕና መርመራ ዝተገብረሎም ካልኦት ሰለስተ ዜጋታት፡ ሕማም ኮሮና ቫይረስ ተረኺብዎም ኣሎ።
ሰለስቲኦም  ሓንቲ ጓልኣንስተይትን ክልተ ደቂተባዕትዮን፡ በረራ ነፈርቲ ቅድሚ ምቊራጹ ካብ ወጻኢ ናብ ሃገር ዝኣተዉ እዮም። ዕድመኦም ድማ ካብ 48 ክሳብ 60 ዓመት ዝዝርጋሕ እዩ።
ነዚኦም ወሲኽካ፡ ቊጽሪ ብኮሮና ቫይረስ ዝሓመሙ ዜጋታት 15 ኰይኑ ኣሎ። ንኩሎም እዞም ሕሙማት ድማ፡ ዘድሊ ክንክን ይግበረሎም ኣሎ።
ጥዕናን ድሕነትን ልዕሊ ኹሉ
ሚኒስትሪ ጥዕና
29 መጋቢት 2020
  
ሃገራዊ ወፍሪ ክታበት ጸረ ሕማም ኣንቅጺ ብወግዒ ተበጊሱ
ሃገራዊ ወፍሪ ክታበት ጸረሕማም ኣንቅጺን ምዕዳል ቫይታሚን ኤን፡ ትማሊ 15 ሕዳር፡ ላዕለዎት ሰበስልጣን መንግስቲ ኤርትራ፡ ወከልቲ ትካላት ሕቡራት ሃገራት ኣብ ኤርትራን ካልኦት መሻርኽትን ኣብ ዝተረኽቡሉ ስነስርዓት፡ ብወግዒ ተበጊሱ።
ሚኒስተር ጥዕና ኣሚና ኑርሕሴን፡ ካብቶም ሚኒስትሪ ጥዕና ብኣድማዕነት ዝሰርሓሎም ንጥፈታት ሓደ  መደብ ክታበት ምዃኑ፡ ኣብዚ እዋንዚ ድማ ጸረሕማማት ፖልዮ፡ ዓባይሰዓል፡ ትኽትኽታ፡ ቫይረስ ሮታን ካልኦትን 12 ዓይነታት ክታበታት ብስሩዕ ይወሃብ ከምዘሎ ገሊጻ። ነዚ ንምዕዋት ብደረጃ ሃገር፡ 285 ቀወምትን 385 ተንቀሳቐስትን ነቑጣታት ደኲኑ ከም ዝሰርሕ ድማ ሓቢራ።
ሸፈነ ክታበት ጸረ 10 ሕማማት፡ ልዕሊ 95 ሚእታዊት በጺሑ ኣሎ። ክልተ ሕማማት ድማ ምሉእ ብምሉእ ክንቈጻጸሮም ክኢልና ኣሎና። ዝበለት ሚኒስተር ኣሚና፡ በዚ ሎሚ ዓመት ዝካየድ ዘሎ ሃገራዊ ወፍሪ፡ 70 ሚእታዊት ካብ ጠቕላላ ህዝቢ ኤርትራ ንዝሽፍኑ  ካብ ሓደ ክሳብ 30 ዓመት ዝዕድመኦም ዜጋታት ክታበት፡ ካብ 6 ክሳብ 59 ኣዋርሕ ንዝዕድመኦም ቈልዑ ድማ፡ ቫይታሚን ኤ ክወሃብ ምዃኑ ሓቢራ።
ወኪል ዓለማዊ ውድብ ጥዕና ኣብ ኤርትራ፡ ሚስተር ማርቲንስ ኦቭበርጆ፡ ኤርትራ ኣብቲ 450 ሚልዮን ህዝቢ ዘለዎ፡ ካብ ሰኔጋል ክሳብ ኤርትራን ኢትዮጵያን ዝዝርጋሕ  ብሕማም ኣንቅጺ ዝጥቃዕ ቅናት ስለእትርከብ፡ ሃገራዊ ወፍሪ ክታበት ኣገዳስነት ከምዘለዎ ኣረዲኡ። ኤርትራ፡ በዚ ገይራቶ ዘላ ጽፉፍ ምድላዋት፡ ነቲ መደብ ብዓወት ከም እትዛዝሞ ድማ፡ እምነቱ ገሊጹ።
ወኪል ዩኒሰፍ ኣብ ኤርትራ ሚስ ሻሂን ኒሎፈር ብወገና፡ ውድቦም ነዚ ኤርትራ ኣበጊሳቶ ዘላ ሃገራዊ ወፍሪ ንምዕዋት ምትሕብባሩ ከምዘዕዝዝ ኣረጋጊጻ።
እዚ ሃገራዊ ወፍሪ፡ ጂኦግራፍያዊ ዝርጋሐን ክሊማን ኣብ ግምት ብምእታው፡ መደብ ትግባረኡ ኣብ ክልተ ገጻት ዝተኸፍለ እዩ።
እቲ ቀዳማይ ገጽ፡ ካብ 15 ክሳብ 30 ሕዳር ኣብ ዞባታት ማእከልን ሰሜናውን ደቡባውን ቀይሕ ባሕርን፣ ካብ 15 ክሳብ 30 ታሕሳስ ድማ፡ ኣብ ዞባታት ደቡብ፡ ዓንሰባን ጋሽባርካን ክካየድ እዩ።
  
ህግደፍ ዞባ ማእከል፡ ምሕያል ግንባር ብዕቱብ ከምዝስራሓሉ ገሊጹ
ህግደፍ ዞባ ማእከል፡ ምሕያል ግንባር ካብ ቀዳምነታት መደባት 2020 ምዃኑ፡ ብ27ን 28ን ታሕሳስ ኣብ ኣስመራ ኣብ ዘካየዶ ዓመታዊ ገምጋም ገሊጹ።
ኣብቲ መራሕቲ ንኡሳን ጨናፍርን ጉጅለታትን ዝተረኽቡሉ ኣኼባ፡ ኣቦመንበር ህግደፍ ዞባ ማእከል ኣቶ ዮሱፍ ሳይቕ፡ ምሕያል ህዝባዊ ግንባር፡ ምውሓስ ሃገርን ምድንፋዕ ጉዕዞ ማሕበራዊ ፍትሒን ስለዝኾነ፡ ኣብ ዝመጽእ ዓመት ኣብዚ መዳይዚ ዘተኰረ ሰፊሕ መደባት ክትግበር ምዃኑ ኣብሪሁ።
ምሕጋዝ ስድራ ስዉኣትን ጽጉማትን፡ ከም ባህሊ ተወሲዱ፡ ህዝቢ ብንጥፈት ይዋስኣሉ ከምዘሎ ዝጠቐሰ ኣቶ ዮሱፍ፡ ሎሚ ዓመት ኣብ ምእካብ ዘራእቲ ዝተራእየ ኣድማዒ ወፈራታት፡ መርኣያ ንቑሕ ተሳትፎ ህዝቢ ከምዝኾነ፡ ኣብ መጻኢ እውን ኣብ ዝተፈላለየ ጽላታት ክቕጽል ከምዝግባእ ኣገንዚቡ።
ኣመሓዳሪ ዞባ ማእከል ሜጀር ጀነራል ሮሞዳን ዑስማን ኣውልያይ ብወገኑ፡ ማሕበራዊ ኣገልግሎታት ንምምላእ ብሓፈሻ፡ ጸገም ዝስተ ጽሩይ ማይ ንምፍታሕ ድማ ብፍላይ ክካየድ ዝጸንሐ ጻዕሪ፡ ኣብ ዝመጽእ ዓመት ብዝያዳ ክድፋኣሉ ምዃኑ፡ መስርሕ ጽገና ጽርግያታት ከተማ እውን ከምዝቕጽል ሓቢሩ።
እዚ ከምዚሉ እንከሎ፡ ጸሓፊ ህዝባዊ ግንባር ንዲሞክራስን ፍትሕን ኣቶ ኣልኣሚን መሓመድስዒድ፡ ብ27 ታሕሳስ ንመራሕቲ ጨናፍርን ጉጅለታትን ሲቪል ሰራሕተኛታት መንግስቲ ዞባ ማእከል፡ ኣብ ህሉው ኩነታትን መደባት 2020 ኣተኲሩ ሰሚናር ኣካዪዱ።
ንዝሓለፈ ከቢድ ተጻብኦታትን ሓያል መኸተ ህዝብን መንግስትን ኤርትራ ዝምልከት ሰፊሕ መብርሂ ዝሃበ ኣቶ ኣልኣሚን፡ ተኣትዩ ዘሎ ሓድሽ መድረኽ ውጽኢት ናይዚ ሓያልን ንቑሕን መኸተ ከምዝኾነ ኣረዲኡ። ነዚ መድረኽን ኪኖኡን ዝጠመተ ሓያል ዲፕሎማስያዊ ጻዕሪታት ይሰላሰል ከምዘሎ ድማ ገሊጹ።
ኣቶ ኣልኣሚን፡ ምምሕያሽ መነባብሮ ህዝብን ማሕበራዊ ኣገልግሎታትን፡ ካብቶም ኣብ 2020 ብሰፊሑ ዝትግበሩ መደባት ምዃኖም፡ ዝተወጠኑ መደባት ብሰሚናራት ንህዝቢ ከምዝግለጹ ሓቢሩ።
  
ኣስመራ – ብምኽንያት ዝኽሪ ምምስራት ሃማደኤ ካርኒቫል ቀሪቡ
ብምኽንያት ዝኽሪ 40 ዓመት ምምስራት ሃገራዊ ማሕበር ደቂኣንስትዮ ኤርትራ፡ ንተሳትፎ ደቂኣንስትዮ ኣብ ቃልሲ ንናጽነት፡ ምውሓስ ልኡላውነትን ህንጸት ሃገርን ዘንጸባርቕ ካርኒቫል ብ27 ሕዳር ኣብ ቀንዲ ጐደናታት ኣስመራ ቀሪቡ።
እቲ ዮሃና  ነታ ሽግ ናጽነትን ትእምርቲ ማዕርነትን ዘድመቐት ኤርትራዊት ጓልኣንስተይቲ ብዝብል ቴማ፡ ካብ ከባቢ ሽዳ ብባንድ ምረሻ ተመሪሑ ክሳብ ሜዳ ባሕቲ መስከረም ዝበጽሐ ካርኒቫል፡ ሚኒስተር ዕዮን ማሕበራዊ ድሕነትን ወይዘሮ ልኡል ገብርኣብን ኣመሓዳሪ ዞባ ማእከል ሜጀር ጀነራል ሮሞዳን ዑስማን ኣውልያይን እዮም ኣበጊሶምዎ።
ትሕዝቶ ካርኒቫል ብቐንዱ፡ ንሞያን ኣበርክቶን ኣብ ሚኒስትሪታት፡ ሓይልታት ምክልኻልን ጸጥታን፡ ኩባንያታትን ምምሕዳራትን ዝነጥፋ ደቂኣንስትዮ ዝገልጽ ነይሩ።
ኣብ ሜዳ ባሕቲ መስከረም ኣብ ዝተኻየደ ስነስርዓት ቃል ዘስመዐት ሓላፊት ሃማደኤ ዞባ ማእከል ወይዘሮ ኣለም በላይ፡ ጉዕዞ 40 ዓመት ሃማደኤ፡ ዝያዳ ኩሉ ሓይሊ ጥምረትን ውዳበን ከምዘጉልሐ፡ ሃማደኤ  ዝተበገሰሉ ዕላማን ዝተነብረሉ እምነትን ብግብሪ ንምትርጓም፡ ኣብ ውሽጢ ሃገርን ወጻኢን ደቂኣንስትዮ ብምንቃሕን ብምውዳብን፡ ኪንዮ ክልሰሓሳብ፡ ኣባላቱ ኣብ ኩሉ ሃገራዊ መደባት ተሳቲፈን ንመሰላተንን ማዕርነተንን ክቃለሳ ሓይልን ድርኺትን ከምዝፈጠረ ኣገንዚባ።
ደቂኣንስትዮ ኣብ ሕግታትን ፖሊሲታትን ሰፊሩ ንዘሎ ማዕረ መሰልን ዕድልን ብግብሪ ክጥቀማሉ፡ ተወዳዳሪ ዓቕሚን ብቕዓትን ናይ ምድላብ ዕማም ድማ፡ ሕጂ እውን ገና ኣበርቲዕካ ክስራሓሉ ከምዘድሊ ኣገንዚባ።
  
ኣስመራ – ደቂ-ስዉኣት ሞያዊ ትምህርቲ ይቐስሙ
ብምምሕዳራት ዝተለለዩ 162 ደቂስዉኣት፡ ማሕበር ትምህርቲ ምምራሕ መኪና ዞባ ማእከል ምስ ጨንፈር ሚኒስትሪ ዕዮን ማሕበራዊ ድሕነትን ብምትሕብባር ብዝኸፈቱሎም ዕድል፡ ኣብ ጉዕዞ ሂወቶም ዝሕግዞም ናይ ካልኣይ ደረጃ ምምራሕ መኪና ትምህርቲ ብናጻ ይቐስሙ ኣለዉ።
እቶም ኣብ ኣስመራ ናይ ትምህርቲ ዕድል ዝረኸቡ መንእሰያት፡ ነቲ ዝተወስደ ተበግሶ ብምምጓስ፡ ንቐጻሊ ከስርሖም ዝኽእል ሞያ ክቐስሙ ዕድል ምርካቦም ከምዘሐጐሶም ገሊጾም።
ንሳቶም ኣስዒቦም፡ መማህራን ማሕበር ምትሕግጋዝ ትምህርቲ ምምራሕ መኪና፡ ነቲ ብሰናይ ድሌቶም ዘበገስዎ መደብ፡ ኣብ ፈተና እውን ግዜ ከይወሰዱ ኣብ መፈጸምታ ከብጽሑዎም ኣዘኻኺሮም።
እቶም መማህራን ብጊደኦም፡ እቲ መደብ ሕልናዊ ዕግበት ከምዝፈጥረሎም ብምጥቃስ፡ ትምህርቶም ብብቕዓት ከምዝዛዝሙ ንምግባር ከምዝሰርሑ ገሊጾም።
ካብቶም ሰልጠንቲ፡ ናይ ጽሑፍ ፈተና ሓሊፎም ኣብ ናይ መሰናኽል ትምህርቲ ዝበጽሑ ከምዘለዉ ክፍለጥ ተኻኢሉ ኣሎ።
ኣብ ጨንፈር ሚኒስትሪ ዕዮን ማሕበራዊ ድሕነትን ዞባ ማእከል፡ ሓላፊ ማሕበራዊ ድሕነት ኣቶ ስዩም ዑቕባሚካኤል፡ እቲ መደብ ኣካል ናይቲ መንግስትን ህዝብን ስድራ ሰማእታት ንምሕብሓብን ንምጥዋርን ዘካይድዎ ዘለዉ ዕማም ምዃኑ ብምሕባር፡ ቀጻልነት ክህልዎ ከምዝኾነ ኣረዲኡ።
  
ማሕበራዊ ድሕነት ን/ዞባ ጎልጅ ጽጉማት ስድራ-ቤታት ኣጣይሱ
ቤትጽሕፈት ዕዮን ማሕበራዊ ድሕነትን ንኡስዞባ ጎልጅ፡ ማሕበረ ቁጠባዊ ሽግራት ሕብረተሰብ ንምቅላል ኣብ 16 ምምሕዳራት ከባቢ ናይቲ ንኡስ ዞባ ን238 ጽጉማት ስድራቤታት ኣጣይሱ።
እቲ ምጥያስ ን230 ስድራቤታት ብካሮሳታት፡ ን8 ስድራቤታት ድማ ንነፍሲወከፈን 10 ሽሕ ናቕፋ ዝዋጋአን ጤለበጊዕ ምዃኑ ዝጠቐሰት  ሓላፊት ቤትጽሕፈት ዕዮን ማሕበራዊ ድሕነትን ንኡስ ዞባ ጎልጅ ወይዘሮ ደሃብ ዮሴፍ፡ ቀጻሊ ብዝግበር ዘሎ ምጥያሳት ጽጉማት ስድራቤታት ሰሪሐን መነባብሮአን ዝመርሓሉ ዕድል ይረኽባ ምህላወን ሓቢራ።
እዚ ከምዚ ኢሉ እንከሎ፡ ቤትጽሕፈት ሚኒስትሪ ዕዮን ማሕበራዊ ድሕነትን ዞባ ጋሽባርካ ዝወደቦ ኣብ ንኡስ ዞባ ላዕላይጋሽ ኣብ ኣተኣላልያ ስንኩላን፡ ኣረጋውያንን ዝተፈላለየ ጸገም ዘለዎም ዜጋታትን ዘተኮረ ኣስተምህሮ ተዋሂቡ።
ዕላማቲ መደብ ክሳብ ምምሕዳራት ከባቢን ዓድታትን ዝወርድ ኣወዳድባ ሽማግለ ኮማዊ ሰረት ተሃድሶን ልምዓትን ብምቛም፡ ስንኩላን፡ ኣረጋውያንን ካልእ ጸገማት ዘለዎም ዜጋታትን ኣብ ከባቢኦም ናይ ስራሕ ዕድል ዝረኽብሉ፡ ዝጥወርሉን ዝሕገዝሉን ባይታ ንምፍጣር እዩ።
ኣብ ጨንፈር ሚንስትሪ ዕዮን ማሕበራዊ ድሕነትን ዞባ ጋሽባርካ ሓላፊ ኣሃዱ ማሕበራዊ ድሕነት ኣቶ ተስፋገብርኤል ገብረስላሴ ብወገኑ፡ ኣማሓደርቲ ከባቢ ኣብ ከባቢኦም ዝነብሩ ስንኩላን፡ ኣረጋውያንን ዝተፈላለየ ማሕበራዊ ጸገም ዘለዎምን ዜጋታት ኣለልዮም ዝሕገዝሉ ባይታ ኣብ ምፍጣርን ንዝምልከቶ ሓበሬታ ኣብ ምትሕልላፍን ክነጥፉ፣ ኩሎም ዝወሃቡ ሓገዛት መሰረታዊ ፍታሕ ብዘምጽእን ናይ ስራሕ ልምዲ ብዘጥርን ኣገባብ ክትግበሩ ተላብዩ።
ኣማሓዳሪ ንኡስ ዞባ ላዕላይጋሽ ኣቶ ግደ እስቲፋኖስ ድማ፡ ስንኩላን፡ ኣረጋውያንን ጽጉማትን ምሕጋዝ ንዝተወሰኑ ኣካላት መንግስቲ ጥራይ ዝግደፍ ዕማም ስለዘይኮነ፡ ሕብረተሰብ ዓቕሙ ዘፍቅዶ ኣበርክቶ ክገብር ኣዘኻኺሩ።
  
ኣስታት ፍርቂ ሚልዮን ናቕፋ ንጽጉማት ተመቓሪሑ
ኣብ ዞባ ማእከል  ንኡስ ዞባ ሰረጀቓን ዞባ ደቡብ  ንኡስ ዞባ ዓረዛን፡ ብኮም ዝተዋጽአ ኣስታት ፍርቂ ሚልዮን ናቕፋ፡ ንጽጉማት ስድራቤታት፡ ስድራ ስዉኣትን ናበይቲ ስንኩላን ወገናትን ተመቓሪሑ።
ብመሰረት ሓበሬታ ወኪላት ኤሪና፡ ኣብ ንኡስ ዞባ ሰረጀቓ  ምምሕዳር ከባቢ ወኪ፡ ብገበርቲ ሰናይ ዝተለገሰ ልዕሊ 400 ሽሕ ናቕፋ፡ ብምምሕዳር ንዝተለለዩ ጽጉማት ተዓዲሉ።
ኣብ ንኡስ ዞባ ዓረዛ ድማ፡ ሲቭል ሰራሕተኛታት መንግስቲ ካብ ወርሓዊ ደሞዞም ዘዋጽእዎ 83 ሽሕ ናቕፋ፣ ከምኡውን ብዝተፈላለዩ ወገናት ዝተለገሰ 15 ሽሕን 500 ናቕፋ፡ ብተመሳሳሊ ኣገባብ ንስድራ ስዉኣት ተኸፋፊሉ።
እዚ ከምዚሉ እንከሎ፡ ኤሪትርያን ዩኒቲ ዎርልድዋይድ ኢፒኤልኤፍ1 ኣብ ዝተባህለ ጉጅለ ፓልቶክ ዝጥርነፉ ሃገራውያን፡ 3 ሽሕን 761 ዩሮ ንስድራ ስዉኣት ከምዘበርከቱ፡ ካብ ኤምባሲ ኤርትራ ኣብ ዓባይ ብሪጣንያን ሰሜን ኣየርላንድን ዝበጽሓና ሓበሬታ ኣፍሊጡ።
እዚ ኣብ ኩሉ ከባቢታት ሃገርና ዝግበር ዘሎ ደገፍ ንጽጉማት ወገናት፡ መርኣያ ናይቲ ሓድሕድ ምትሕግጋዝ ዝሕመረቱ ክብርታት ህዝቢ ኤርትራ ምዃኑ ይፍለጥ።
  
‘ኮሚኒቲ ኮሌጅ ትምህርቲ-ኣስመራ’ 564 ሕጹያት መማህራን ኣመሪቑ
ኣሕዳሪ ኮሚኒቲ ኮለጅ ትምህርቲኣስመራ፡ ትማሊ 29 ሰነ ኣብ ዘካየዶ መበል 22 ስነስርዓት ምምራቕ፡ ንክልተ ዓመት ከሰልጥኖም ዝጸንሐ 564 ሕጹያት መማህራን ኣመሪቑ። ካብ ተመረቕቲ፡ እተን 313 ደቂኣንስትዮ እየን።
ኣመሓዳሪቲ ኮሌጅ ኣቶ በረኸት ዑቕባረቢ፡ መሰረት ምዕባለ  ትምህርቲ ምዃኑ፡ ብቕዓቱ ዝሓለወ ትምህርቲ ክወሃብ እንተኾይኑ ድማ፡ ብቑዓትን ውፉያትን መማህራን ክህልዉ ከምዝግባእ ብምጥቃስ፡ ኮሚኒቲ ኮሌጅ ትምህርቲኣስመራ ኣብዚ መዳይዚ ዝምስገን ኣበርክቶ ይገብር ከምዘሎ ገሊጹ።
ኣቶ በረኸት ቀጺሉ፡ ኣብ ሃገርና ሞያ ምምህርና ክቡርን ተፈታውን ከም ምዃኑ መጠን፡ ተመረቕቲ ውሕስነት መጻኢ ተመሃሮኦም ኣብ ኢዶም ከምዘሎ ተገንዚቦም፡ ሓላፍነታውያንን ግዱሳትን ኮይኖም ብትግሃት ክሰርሑ ኣዘኻኺሩ።
ወኪል ተመሃሮ ኣብ ዘስመዖ ቃል፡ናብ ስራሕ ክኣትዉ እንከለዉ  ዝጽበዮም ሓላፍነት ከምዝግንዘቡን፡ ትጽቢት ዜጋታቶም ከማልኡ ድሉዋት ምህላዎምን ድሕሪ ምርግጋጽ፡ ደረጃኦም ዘዕብዩሉ ኩነታት ክፍጠረሎም ተላብዩ።
ኣብ ሚኒስትሪ ትምህርቲ ዋና ዳይረክተር ክፍሊ ምርምርን ምምዕባል ዓቕሚሰብን ኣቶ ጴጥሮስ ሃይለማርያም፡ ትምህርቲ ናብ ምዕባለን ርህው መዋእልን ዘሰጋግር መሳርሒ ስለዝኾነ፡ ዝቐሰምዎ ትምህርቲ ኣብ ግብራዊ ስራሕ ብብቕዓት ክዋስኡሉ ኣተሓሳሲቡ።
  
ኣብ ህልው ኩነታትን መጻኢ መደባትን ዘተኰረ ሰሚናራት ይቕጽል ኣሎ
ብ5 መጋቢት ዝተጀመረ፡ ኣብ ህልው ኩነታት ሃገርናን ምዕባለታት ከባቢናን፡ ከምኡውን ኣብ ዕድላት፡ ብድሆታትን መደባት ስራሕ 2020 ኪንዮኡን ዘተኰረ እዋናዊ ሰሚናራት ላዕለዎት ሓለፍቲ ህዝባዊ ግንባር ንደሞክራስን ፍትሕን፡ ብ6ን 7ን መጋቢት ኣብ ከተማታት ከረን፡ መንደፈራን ዓሰብን ቀጺሉ።
ጸሓፊ ህዝባዊ ግንባር ንደሞክራስን ፍትሕን ኣቶ ኣልኣሚን መሓመድስዒድ ኣብ ከረን፡ ወኪል ሃገራዊ ድሕነት ብርጋዴር ጀነራል ኣብርሃ ካሳ
ኣብ መንደፈራ፡ ሓላፊ ፖለቲካዊ ጉዳያት ህግደፍ ኣቶ የማነ ገብረኣብ ድማ ኣብ ዓሰብ ንላዕለዎት ሓለፍቲ ትካላት መንግስቲ፡ ግንባርን ኣዘዝቲ ሰራዊትን ኣብ ዘካየድዎ ሰሚናራት፡ ኣብ ዝሓለፈ ኣስታት ሓደ ዘበን ዝተሓልፉ ብድሆታትን ዝተቐስሙ ተመኲሮታትን ብዝርዝር ድሕሪ ምቕራብ፡ ንቕሓት፡ ውዳበ፡ ሓድነት፡ ስኒት፡ ተበግሶን ምዕባይ ኣበርክቶን እቶም ቀንዲ መሰረት ሃገራዊ ሓይልና ስለዝኾኑ፡ ቀጻሊ ምዂስኳሶምን ምሕያሎምን ወሳኒ ምዃኑ ኣስሚሮምሉ።
ሰላምናን ስኒትናን ከም ውሁብ ወሲድና፡ ምዅስኳሱ ዕሽሽ ክንብሎ ኣይግባእን ዝበሉቶም ኣካየድቲ ሰሚናር፡ ቀጻሊ ክንናብዮ፡ ማዕረ ማዕረኡ ስ ተ ኪ ኤ ዮ ሴ ፍ ስ ፊ ሊ ሞ ን ት ካ ቦ ድማ ትሕተሃገራዊ ኣተሓሳስባታት ብቐጻሊ ክንምክቶ ከምዝግባእ ድሕሪ ምብራህ፡ ቀንዲ ጸጋታት ሃገርና ሰባዊ ዓቕምና ከምዝኾነ፡ እዚ ጸጋዚ ድሩትነትን ድኽመታትንኳ እንተለዎ፡ ብመንጽር ካልኦት ብምዝማድን ምስ ዘለና ብድሆታትን መደባትን ክርአ ከሎ ግን ብልጫና ሓያል ከምዝኾነ ኣብሪሆም።
ንትሕተቅርጺ፡ ምፍራይን ኣፍራይነትን ብዝምልከት ኣብ ዝሃብዎ ሰፊሕ መብርሂ፡ ምምሕያሽ ትሕተቅርጽን ቀረብን ኣገልግሎት ማይ ኣብ ከተማን ገጠርን፡ ኣውራ ድማ ኣብቲ ምሕድግ ዝበለ ከባቢታት እቲ ዝግብኦ ቀዳምነት ተዋሂብዎ ሓያል ምርብራብ ክግበረሉ ምዃኑ፡ ስእነት ዝስተ ጽሩይ ማይ ዝጸንሐን ዓድታት ብቑዕ ቀረብ ንክረኽባ ደረጃ ብደረጃ ይትግበር ከምዘሎ፡ ቀረብ ማይ ኣስመራን ካልኦት ከተማታትን ንምምሕያሽ ዝተጀመረ ከቢድን ብዙሕ ወጻኢታት ዝሓትትን መደብ ድማ ተጠናኺሩ ክቕጽል ምዃኑ ገሊጾም።
ኣብ ቀረብ ጸዓትውን፡ በብቕሩብ ናብ ዝተኣማምን ደረጃ ንምብጻሕ ተሓንጺጹ ብዘሎ ውጥን፡ ኣብ ኣስመራ፡ ዓሰብን ባጽዕን ተወሳኺ
60 ሜጋዋት ጸሓያዊጸዓት ንምትካል ዘድሊ ምቅርራብ ተጀሚሩ ከምዘሎ፡ ቀረብ ጸዓትን መብራህትን ንምዕባይ ድማ ዓበይትን ንኣሽቱን ጀነሬተራት ክትከላ ምዃነን ድሕሪ ምብራህ፡ ንመንበሪ ኣባይቲ ብዝምልከት፡ 2020 ናይ መበጋገሲ ዓመት ኰይና፡ ከይተወድአ ዝጸንሐ ኣባይቲ ክዛዘም፣ ሓደስቲ ምስራሕ ድማ ክጅመር ምዃኑ ሓቢሮም።
ውሽጣውን ግዳማውን ብድሆታት ከምዘለዉ ዝጠቐሱቶም ሰብመዚ፡ ኩነታት መነባብሮ ዘበገሶ ጉዳያትኳ እንተሎ፡ እቲ ዝዓበየ ግዝያዊ ውሽጣዊ ብድሆ ግና ኣብ መንጎ ክውንነትናን ልዑል ትጽቢትን ዘሎ ጋግ ምዃኑ ብምጥቃስ፡ ካብዚ ዘለናዮ ደረጃ ናብቲ ሃንቀው እንብሎ ክንበጽሕ፡ ግዜን ከቢድ ስራሕን ዓቕምን ከምዝሓትት ኣገንዚቦም።
ኣብ መወዳእታ ተሳተፍቲ፡ ብመንግስቲ ዝጅመሩሞ ኣብ ምዝዛም ዝደናጐዩ ፕሮጀክታት ህንጻ ዳግመግምት ክግበረሎም፡ ኣንጻር ሃገርን ሃገራዊ ረብሓን ብማሕበራዊ መራኸቢታት ንዝንዛሕ ዘይጭቡጥ ሓበሬታ ግብረመልሲ ዝህብ ብቑዕ ቴክኖሎጂ ዝዓጠቐ ኣካል ክቐውም፡ ኣብ ምምዕባል ዓቕሚ መንእሰያት ጸቒጥካ ክስራሕ፡ ብሰንኪ ሕጽረት መሳርሒታትን መሳለጥያታትን ዝተዓናቐፍ ዘሎ ስራሕ ኣብ እዋኑ ንምዝዛም ናይ ዕድጊ መስርሕ ምምሕያሽ ክግበረሉ፡ ዋሕዚ ዘይሕጋዊ ስደት ንምግታእ ዝካየድ ጻዕሪ ክሕይል፡ ኩነታት ተሃኒጾም ኣብ መዓላ ዘይወዓሉ ኣባይቲ ብግቡእ ክጽናዕን ነቲ ዘሎ ጸገም ኣብ ምፍታሕ እጃም ከምዝህልዎም ክግበርን፡ መስርሕ ፍቓድ እታው ምምሕያሻት ክግበረሉ ዝብልን ካልእን ሕቶታትን ርእይቶታትን ኣቕሪቦም።
  
ሚኒስተር ዑስማን፡ ንተሳተፍቲ ፈስቲቫል-ጅዳ ሰሚናር ኣካዪዱ
ሚኒስተር ጉዳያት ወጻኢ ኣቶ ዑስማን ሳልሕ፡ ብ14 ሕዳር ንተሳተፍቲ ፈስቲቫል ማሕበረኮም ኤርትራውያን ነበርቲ ጅዳን ከባቢኣን፡ ኣብ ህልው ኩነታት ሃገርን ዞባዊ ምዕባለታትን፡ ከምኡውን ቁጠባ ሃገርን መነባብሮ ዜጋታትን ንምምሕያሽ መንግስቲ ኣብ ዘተግብሮ ዘሎ መደባት ልምዓት ሰሚናር ኣካዪዱ።
ሚኒስተር ዑስማን፡ ዓሚ ኣብ መንጎ ኤርትራን ኢትዮጵያን ዝተኸተመ ስምምዕ ሰላምን ምሕዝነትን፡ ኣብ ዞባ ቀርኒ ኣፍሪቃ ፈጢርዎ ዘሎ ናይ ምትሕግጋዝን ውህደትን ባይታ፡ ውጽኢት ናይቲ መንግስቲ ኤርትራ ንነዊሕ ዓመታት ከካይዶ ዝጸንሐ ዘይተሓለለ ዲፕሎማስያዊ ጻዕሪ ምዃኑ ኣረዲኡ።
ሃገራት ናይዚ ዞባ ጀሚረናኦ ዘለዋ ኣብ ሓድሕድ ምክብባርን ምምልላእን ዝተመርኰሰ ሃናጺ ጽምዶ፡ ረብሓታቱ ኪኖ ዞባናን ኣህጉር ኣፍሪቃን  ንሰላምን ርግኣትን ዓለም እውን ኣበርክቶ ከምዝህልዎ ኣገንዚቡ።
ኣብ ዝሓለፈ 20 ዓመታት ዝተኻየደን ብንቑሕን ሓያልን መኸተ ዝፈሸለን ንልኡላውነትና ዘነጻጸረ ኩሉ ዓይነታት ሸርሕታትን ተጻብኦታትን፡ ንኤርትራ ከም ሃገር መሊሱ ከምዘሐየላ ብምሕባር፡ ኣብዚ ሓድሽ መዋእል፡ ኩሉ ጸጋታታ ኣጐሳጒሳን ኣወሃሂዳን፡ ኣብ ትሕተቅርጺ መጓዓዝያ፡ ወደባት፡ ቀረብ ጸዓትን ማይን፡ ኣብ ሕርሻን ካልእን ዓበይቲ መደባት ልምዓት ኣበጋጊሳ ከምዘላ ኣብሪሁ።
ወፍሪ ኣብ ዝምልከት፡ ሚኒስተር ዑስማን፡ ብመንግስቲ ወጺኡ ዘሎ ንዜጋታት ቀዳምነት ኣብ ዝህብ ዕድላት፡ ብቐንዱ ድማ ኣብ ሕርሻን ምስናዕን ሰፊሕ መብርሂ ሂቡ።
ረቡዕ 13 ሕዳር ዝተኸፍተ ፈስቲቫል ማሕበረኮም ኤርትራውያን ነበርቲ ጅዳን ከባቢኣን፡ ኣብ ዝተፈላለየ ስፖርታዊ ውድድራት ንዝተዓወቱ ብምሽላም፡ ብ15 ሕዳር ተዛዚሙ።
  
ማእከል – ነበርቲ ን/ዞባ ሰረጀቓ ኣብ ስራሓት ከትርታት ይደፍኡ
ኣመሓዳሪ ዞባ ማእከል ሜጀር ጀነራል ሮሞዳን ዑስማን ኣውልያይን፡ ሚኒስተር መሬት፡ ማይን ኣከባብን ኣቶ ተስፋይ ገብረስላሴን፡ ብ27 ሕዳር ኣብ ንኡስ ዞባ ሰረጀቓ ዝተሰርሐ ከትርታት ኣብ ዝተዓዘቡሉ፡ ነበርቲ ኣብ ምዕቃብ ማይን ሓመድን ዝጀመርዎ ስራሕ ዝያዳ ክደፍኡሉ ኣዘኻኺሮም።
እቶም ሰበስልጣን፡ ኣብ ምምሕዳራት ከባቢ ደፈረ፡ ዓደኮሎም፡ ደቄጥሮስ፡ ገረሚ፡ መቐርካ፡ ዓዜንን ኳዜንን ድሕሪ ዘካየድዎ ዑደት  ምስ ኣመሓደርቲ ኣብ ዝገበርዎ ርክብ፡ ኣቐዲሙ ዝተሰርሐ ከትርታት ክዕቀብን ክጽገንን፡ ከምኡውን ሓድሽ ክስራሕ ኣዘኻኺሮም።
ኣብ ምምሕዳር ዞባ ማእከል፡ ሓላፊ ጨንፈር ሕርሻዊ ትሕተቅርጺ ኢንጅነር ኣብርሃም ዳንኤል፡ ስራሓት ከትርታት ኣብቲ ንኡስ ዞባ፡ ካብ ወርሒ ጥቅምቲ 2018 ጀሚሩ ኣብ 11 ዓድታት ይሰላሰል ከምዘሎ ሓቢሩ።
ብሓፈሻ 69 ከትርታት ከም እተሰርሐ ዝገለጸ ኢንጅነር ኣብርሃም፡ ምምሕዳር ዞባ ማእከል ኣስታት 2 ሚልዮን ናቕፋ ከምዘውጽአ፡ ህዝቢ ድማ ጉልበታዊ ኣበርክቶ ከምዝገበረ ገሊጹ።
  
ዒድ መውሊድ ኣልነቢ ኣልሸሪፍ ብልዑል ማዕርግ ተባዒሉ
ዒድ መውሊድ ኣልነቢ ኣልሸሪፍ ናይ 1441 ዓመተሂጅሪያ፡ ሎሚ 9 ሕዳር ኣብ መላእ ሃገር ብልዑል ማዕርግ ተባዒሉ።
ኣብ ከተማ ኣስመራ፡ ካብ ሰዓት 7 ንግሆ ኣብ ሜዳ ጃምዕ ኣልኹለፋእ ኣራሽዲን ኣብ ዝተኻየደ፡ ላዕለዎት ሰበስልጣን መንግስቲ፡ ኣብ ኤርትራ ዝመደበሮም ኣምባሳደራትን ዲፕሎማሰኛታትን፡ መራሕቲ ሃይማኖት ክርስትና፡ ከምኡውን ምእመናን ምስልምና ዝተረኽቡሉ ስነስርዓት ኣከባብራ፡ ኣቦመንበር ጉባኤ ኣውቓፍ ከተማ ኣስመራ ኣቶ መሓመድስዒድ በሽር፡ ኣብ ታሪኽ መውሊድ ኣልነቢን ኣብ ዓለም ዘምጸኦ ፍቕርን ሕውነትን ዘተኰረ መደረ ኣስሚዖም።
ኣካያዲ ስራሕ ሙፍቲ ኤርትራን ዋና ጸሓፊ ላዕለዋይ ባይቶ ኢፍታእን እስላማዊ ጉዳያትን ሼኽ ሳልም ኢብራሂም ኣልሙኽታር ብወገኖም፡ ነቲ ዕለትን ዝሓቘፎ ረዚን መልእኽትን ብኣብነት ኣሰንዮም ድሕሪ ምግላጽ፡ ጎኒጎኒቲ መንግስቲ ኤርትራ ካብ ጽባሕ ናጽነት ጀሚሩ፡ ህጻናት መሰላቶም ተሓልዩ ግቡእ ክንክንን ናብዮትን ንኽረኽቡ ዝካየድ ዘሎ ጻዕሪ፡ ብፈሪሃፈጣሪ ተዀስኲሶም ንኽዓብዩ፡ ኣብ መዳያት ትምህርትን ብመራኸቢ ብዙሃንን ዝያዳ ክንክን ክግበረሎም ዘለዎም ጽኑዕ እምነት ገሊጾም።
ሼኽ ሳልም ኣብ መወዳእታ፡ ብኣጋጣሚ ዒድ መውሊድ ኣልነቢ ኣልሸሪፍ፡ ንምሉእ ህዝቢ ኤርትራን ንሓይልታት ምክልኻሉን ዮሃና ኢሎም።
እቲ ስነስርዓት ኣከባብራ፡ ተመሃሮ ኣብያተቁርኣን ከተማ ኣስመራ ብዘቕረቡዎ፡ ነቲ ብዓል ዘንጸባርቕ መዛሙር፡ ግጥምታትን ካልእ መሰናድኦታትን ተሰንዩ ነይሩ።
  
ኣብ ምድላው ሃገራዊ መዝገብ ስርዓተ-ቊጽጽርን ደረጃታትን መግቢ ተዘትዩ
ሚኒስትሪ ሕርሻ፡ ምስ ውድብ መግቢን ሕርሻን ሕቡራት ሃገራት ብምትሕብባር፡ ኣብ ምድላው ሃገራዊ መዝገብ ስርዓተቊጽጽርን ደረጃታትን መግቢ ዘተኰረ ዓውደዘተ፡ ብ 6 ታሕሳስ ኣብ ኣስመራ  ኣዳራሽ ሃኮሰኤ ኣካዪዱ።
ሚኒስተር ሕርሻ ኣቶ ኣረፋይነ በርሀ ኣብ ዘስመዖ ቃል፡ ድሕነት መግቢ ሕመረት ቀጻልነት ህይወትን ጥዑይ ናብራን ምዃኑ ድሕሪ ምግላጽ፡ ዝተመሓየሸ ሃገራዊ ስርዓተቊጽጽርን ደረጃታትን መግቢ ይጽናሓለይ ዘይበሃሎ ዕማም ምዃኑ ገሊጹ።
ወኪል ውድብ መግቢን ሕርሻን ኣብ ኤርትራ ሚስተር ስዒድ ኣቡበከር ብወገኑ፡ ምምዕባልን ምትግባርን ስርዓተቁጽጽርን ደረጃታትን መግቢ ሓደ ካብ ኣገደስቲ መዳያት ድሕነት መግቢ ምዃኑ ብምግላጽ፡ ውድብ ሕርሻን መግቢን ኣብዚ ጉዳይዚ ደገፍ ከምዘበርክት ኣረጋጊጹ።
ኣማኻሪ ውድብ መግቢን ሕርሻን ፕሮፌሰር ማርቲን ኪማንያ ድማ፡ ንተሳተፍቲ ኣብ ኣመዓባብላን ሓፈሻዊ መትከላት ኣህጉራዊ ስርዓተቊጽጽርን ደረጃታትን መግቢ ሰፊሕ መብርሂ ብምሃብ፡ ኣገዳስነቱ ጕሉሕ ስለዝኾነ፡ ኣባል ሃገራት ኣበርቲዐን ክሰርሓሉ ተላብዩ።
ንእዋናዊ ኩነታት ሃገራዊ ስርዓተቊጽጽርን ደረጃታትን መግቢ ኣመልኪቱ ምስ ኤሪና ቃለመሕትት ዘካየደ  ኣብ ሚኒስትሪ ሕርሻ ዋና ዳይረክተር ክፍሊ ኣገልግሎት ሕጋጋትን ቁጽጽርን ኣቶ ተኽለኣብ ምስግና፡ ሃገራዊ ሽማግለ ስርዓተቊጽጽርን ደረጃታትን መግቢ፡ ኣብ ትሕቲ ጽላል ሚኒስትሪ ሕርሻ ኣብ 2004 ከምዝቘመ፡ ዝያዳ ንምምዕባሉ ግዳ ተወሳኺ ስራሕ ከምዘድሊ ኣገንዚቡ።
ተሳተፍቲ ኣብ ጉጅለታት ተኸፋፊሎም ድሕሪ ዘካየዱዎ ዘተ፡ ነቲ መስርሕ ዝሕግዝ ሓሳባትን ለበዋታቶምን ኣቕሪቦም።
ኣህጉራዊ ስርዓተቊጽጽርን ደረጃታትን መግቢ ኣብ 1962 ብተበግሶ ውድብ ጥዕና ዓለምን ውድብ መግቢን ሕርሻን ዝተመስረተ በይነመንግስታዊ ውድብ ኮይኑ፡ ኤርትራ ኣብ 1996 ከምእተጸንበረቶ፡ ካብ ሚኒስትሪ ሕርሻ ዝተረኽበ ሓበሬታ የረድእ።
  
ደቡብ – ጐዳእቲ ልምድታት ንምውጋድ ዕዉት መደብ ተተግቢሩ
ኣብ ዞባ ደቡብ፡ ምስ ምርግጋጽ መሰላት ቈልዑ ዝተኣሳሰሩ ጐዳእቲ ልምድታት ንምውጋድን ኮም ዝመርሖ ሓባራዊ ጽሬትን ክንክን ጥዕናን ንምትእትታውን ዝነጥፋ ኮሚተታት፡ ልዕሊ 160 ሽሕ ህዝቢ ዝተሳተፎ ጐስጓስ ከምዘካየዳ፡ ኣብ መንደፈራ ኣብ ዝተኻየደ ገምጋማዊ ኣኼባ ተገሊጹ።
ኣብቲ ብ18ን 19ን መስከረም ዝተኻየደን ካብ 12 ንኡሳን ዞባታት ዝተወከሉ ልዕሊ 100 ኣባላትተን ኮሚተታት፡ ኣመሓደርቲ ንኡሳን ዞባታትን ሓለፍቲ ክፍልታት ምምሕዳር ዞባ ደቡቡን ዝተረኽቡሉ ኣኼባ፡ ጸብጻብ ዝተሰላሰለ ዕማም ቀሪቡን ዘተ ተኻዪዱሉን።
ኣብቲ ገምጋም፡ ክሳብ ብደረጃ ዓዲ ዝተዘርግሐ መሓውር ናይተን ኮሚተታት፡ ኣብ ዝሓለፈ ትሽዓተ ኣዋርሕ፡ ካብ ምስራጽ ንቕሓት ክሳብ ትግባረ ዝኸይድ ውጽኢታዊ ስራሕ ከምዝዓመማ በሪሁ።
ዋና ዳይረክተር ክፍሊ ማሕበራዊ ኣገልግሎት ዞባ ደቡብ፡ ኣቶ ቃልኣብ ተስፋስላሰ፡ ኮሚተ ምርግጋጽ መሰላት ቈልዑ፡ ንቕሓት ህዝቢ ኣብ ጐዳእቲ ልምድታት ብሓፈሻ ክሽቦን መርዓ ትሕቲ ዕድመን ድማ ብፍላይ ንምብራኽ ንልዕሊ 83 ሽሕ ህዝቢ፡ ኮሚተ ኮም ዝመርሖ ሓበራዊ ጽሬት ድማ ንልዕሊ 80 ሽሕ ህዝቢ ጐስጓሳት ከምዘካየዳ ገሊጹ።
እተን ብዘይ ባጀት ክነጥፋ ዝጸንሓ ኮሚተታት ብዘካየድኦ ጻዕሪ፡ ኣብ ምትእትታው ዓይኒ ምድሪ ዘተባብዕ ገስጋስ ተመዝጊቡ ከምዘሎ ዝሓበረ ሓላፊ ሚኒስትሪ ጥዕና ዞባ ደቡብ ዶክተር ኣማኒኤል ምሕረትኣብ፡ ኣብ ቈልዑ ዝካየድ  ከም ምኽላእ ዓንቀር ዝኣመሰለ ጐዳእቲ ልምድታት፡ ክሳብ ሞት ዘስዕብ ጥዕናዊ ጸገማት የኸትል ብምህላዉ፡ ህዝቢ ከወግዶ ተላብዩ።
ጸሓፊት ህግደፍ ኣብቲ ዞባ ወሮ ኣመተ ንጉሰ ድማ፡ ነቲ ዕማም ተመዚዘን ዘለዋ ኮሚተታት፡ ብልጫታተን ብምዕቃብን ድኽመታተን ብምፍዋስን ጻዕረን ክቕጽላ ኣዘኻኺራ።
  
ቀዳማይ ሚኒስተር ሱዳን፡ ኣብ ኤርትራ ወግዓዊ ምብጻሕ ፈጺሙ
ብቀዳማይ ሚኒስተር ሱዳን ዶክተር ዓብደላ ሓምዶክ ዝተመርሐ ላዕለዋይ ልኡኽ መንግስቲ ሱዳን፡ ትማሊ 25 ሕዳር ኣብ ኤርትራ ናይ ሓደ መዓልቲ ስ ታ እ ዛ ዝ ኣ ብ ር ሃ ወግዓዊ ምብጻሕ ፈጺሙ።
እቲ፡ ሚኒስተር ጉዳያት ባይቶ ሚኒስተራት፡ ሚኒስተር ንግድን ኢንዱስትርን፡ ሚኒስተር ውሽጣዊ ጉዳያት፡ ሚኒስተር መጐዓዝያን ትሕተቅርጽን፡ ሚኒስተር ላዕለዋይ ትምህርትን ስነፍልጠታዊ ምርምርን ዘጠቓልል ልኡኽ፡ ሰዓት 11፡00 ቅድሚቐትሪ ኣስመራ ኣብ ዝኣተወሉ፡ ኣማኻሪ ፕረዚደንት ኣቶ የማነ ገብረኣብ፡ ብናይ ክብሪ ሰልፊ ዝተሰነየ ኣቀባብላ ገይሩሉ።
ዶክተር ዓብደላ ሓምዶክን ንሱ ዝመርሖ ልኡኽን ኣብ ሰዓታት ድሕሪቐትሪ፡ ኣብ ኣዳራሽሃገር ምስ ፕረዚደንት ኢሳይያስ ኣፈወርቂን ካልኦት ሰበስልጣን ኤርትራን ኣብ ዝገበሩዎ ርክብ፡ ኣብ ምዕዛዝ ኩሉመዳያዊ ክልተኣዊ ዝምድና ኤርትራን ሱዳንን፡ ምዕባለታት ሱዳንን ገስጋሱን፡ ከምኡውን ሓባራዊ ኣገዳስነት ኣብ ዘለዎም ዞባውን ኣህጉራውን ጉዳያት ዘትዮም።
ፕረዚደንት ኢሳይያስን ዶክተር ዓብደላ ሓምዶክን ኣብ ዘካየድዎ ተወሳኺ ርክብ፡ ኣብዚ ሱዳን ብተኣፋፊ መድረኽ ትሓልፈሉ ዘላ ኣገዳሲ ናይ መሰጋገሪ እዋን፡ ክልቲአን ሃገራት ምትሕግጋዘንን ሽርክነተንን ናብ ዝለዓለ ደረጃ ከበርኻ ተሰማሚዖም።
እቲ ስምምዕ፡ ንቊጠባዊ፡ ትምህርታዊ፡ ጥዕናዊ፡ ከምኡውን ዞባዊ ጉዳያት ዘጠቓልል ኮይኑ፡ ነቲ ኣብ መንጎ ክልቲኦም ህዝብታትን ሃገራትን ዝጸንሐ ነዊሕ ታሪኽ ዘለዎ ዝምድና ንምድልዳልን ንምዕዛዝን ዝዓለመ እዩ።
ኣብቲ ርክብ፡ ቀዳማይ ሚኒስተር ሓምዶክ፡ ኤርትራ ኣብ ዝሓለፈ ፈታኒ እዋን ንህዝቢ ሱዳንን ሱዳናውያን ተቓለስትን ዝሃበቶ ጽኑዕ ደገፍ ኣመስጊኑ።
ፕረዚደንት ኢሳይያስ፡ ዝምድናታት ኤርትራን ሱዳንን ካብ ሓፈሻዊ ስምምዕ ናብ ዝርዝራውን ጭቡጥን ስምምዓትን መደባትን ክሰጋጋር ምእንቲ፡ ናይ ክልቲኦም ወገናት ቀጻሊ ስራሕ ከምዘድሊ ኣገንዚቡ።
ዶክተር ዓብደላ ሓምዶክ ንኣገልግሎት ዜና ኤርትራ ኣብ ዝሃቦ ቃል፡ ዕላማ ዑደቱ ነቲ ኣብ ሓባራዊ ክብርታት ዝተሰረተ ታሪኻዊ ዝምድና ኤርትራን ሱዳንን ናብ ሓድሽ መድረኽ ምትሕግጋዝ ንምስግጋሩ ምዃኑ ብምሕባር፡ ምስ ፕረዚደንት ኢሳይያስን ካልኦት ሰብመዚ ኤርትራን ዝገበሮ ዑደት ነዚ ዘገልግል ከምዝኾነ ኣረጋጊጹ።
ላዕለዋይ ልኡኽ መንግስቲ ሱዳን፡ ኣብ ኤርትራ ዝገበሮ ናይ ሓደ መዓልቲ ዑደት ዛዚሙ፡ ሰዓት 4፡00 ድሕሪቐትሪ ናብ ሃገሩ ተመሊሱ።
ፕረዚደንት ኢሳይያስ፡ ካብ 14 ክሳብ 16 መስከረም  ኣብ ሱዳን ወግዓዊ ምብጻሕ ብምፍጻም፡ ምስ ኣቦመንበር ልኡላዊ መሰጋገሪ ባይቶ ሱዳን ዓብዱልፋታሕ ኣልቡርሃንን ቀዳማይ ሚኒስተር መንግስቲ ሱዳን ዶክተር ዓብደላ ሓምዶክን ተራኺቡ፡ ኣብ ሓያሎ ጉዳያት ሓሳብ ንሓሳብ ከም እተለዋወጠ ዝዝከር እዩ።
ቀዳማይ ሚኒስተር ሱዳን ዶክተር ዓብደላ ሓምዶክ፡ ብ21 ነሓሰ  እዩ ኣብ ታሪኽ ሱዳን መበል 15 ቀዳማይ ሚኒስተር ብምዃን ቃለማሕላ ፈጺሙ።
  
ኣህጉራዊ መዓልቲ ኤይድስ ተዘኪራ ውዒላ
ኣህጉራዊ መዓልቲ ኤይድስ  1 ታሕሳስ፡ ተራ ሕብረተሰብ ኣብ ምክልኻል ኤችኣይቪ ይዕዘዝ ብዝብል ቴማ፡ ሚኒስተር ጥዕና ኣሚና ኑርሑሴን፡ ኣወሃሃዲት ትካላት ሕቡራት ሃገራት ኣብ ኤርትራ፡ ከምኡውን ዕድመ ዝተገብረሎም ኣብ ዝተረኽቡሉ፡ ትማሊ 30 ሕዳር ብደረጃ ሃገር ኣብ ኣስመራ ተዘኪራ።
ኣብቲ ስነስርዓት፡ ኣብ ሚኒስትሪ ጥዕና ዋና ዳይረክተር ክፍሊ ህዝባዊ ጥዕና ዶክተር ዓንደብርሃን ተስፋጽዮን ኣብ ዘስመዖ ቃል፡ ኣብ ኤርትራ ኣብ 1988 ካብ ዝተራእየ ናይ ፈለማ ሕሙም ጀሚሩ፡ ሕማም ኤይድስን ንሱ ዘስዕቦ ሞትን ንምንካይን ንምቁጽጻርን፡ ልዑል ኣቓልቦ ተዋሂቡ ክስራሓሉ ምጽንሑ፡ ተመዝጊቡ ዘሎ ብቐሊል ዘይጥመት ዓወት ድማ ተስፋ ዝህብ ምዃኑ ብምጥቃስ፡ ሓድሽ መልከፍቲ ይኹን ብሰንኪ ኤይድስ ዝስዕብ ሞትን ተነጽሎን ናብ ዜሮ ንምውራድ ግን ገና ውሁድ ጻዕሪ ከምዘድሊ ኣገንዚቡ።
መልከፍቲ ኤችኣይቪ ኣብ 2030 ኣብ መላእ ዓለም ናብ ዜሮ ምውራድ ሓደ ካብ መብጽዓታት ሸቶታት ዘላቒ ልምዓት ምዃኑ ዝገለጸት ኣወሃሃዲት ቤትጽሕፈት ሕቡራት ሃገራት ኣብ ኤርትራ ሚስ ሱዛን ንጎንጊ ብወገና፡ ኤርትራ ኣብ ዝሓለፈ 10 ዓመታት ኣብ ምቁጽጻርን ምክልኻልን ሕማም ብዘካየደቶ ሓያል ስራሕ፡ መጠን መልከፍቲ ናብ ትሕቲ 1 ሚእታዊት ከምዝጐደለ፡ ንቕሓት ወለንታዊ መርመራ ድማ ኣዝዩ ከምዝበረኸ ብምጥቃስ፡ እዚ ዓቢ ዝላዚ ንኻልኦት ሃገራት ኣብነት ከምዝኸውን ገሊጻ።
ኣብ ሚኒስትሪ ጥዕና ተቘጻጸሪት ተመሓላለፍቲ ሕማማትን ኤችኣይቪ ኤይድስን ሲስተር ንግስቲ ተስፋሚካኤል ኣብ ዘቕረበቶ ብስእልን ኣሃዛትን ዝተሰነየ ሓበሬታ፡ ኣብ ኤርትራ መልከፍቲ ኤችኣይቪ ብሓፈሻ ብ87 ሚእታዊት ከምዝነከየ፡ ኣብ 2003 ኣስታት 21 ሚእታዊት ዝነበረ መጠን መልከፍቲ ካብ 15 ክሳብ 24 ዝዕድሚአን ነብሰጾራት፡ ኣብዚ እዋንዚ ናብ 028 ከምዝወረደ ኣፍሊጣ።
ሚኒስተር ጥዕና ኣሚና ኑርሑሴን ብወገና፡ ንሕማም ኤችኣይቪኤይድስ ኣብ ኤርትራ ብርኡይ ከንቈልቁል ዝገበሮ ምኽንያት፡ ሓባራዊ ጻዕሪ ሚኒስትሪ ጥዕናን መሻርኽትን፡ ከምኡውን ግዳያት ዝገበሩዎ ጎስጓስን ኣስተምህሮን ምዃኑ ብምጥቃስ፡ እቲ ተበጺሑ ዘሎ ዓወት ዘዛኒ ስለዘይኮነ፡ እቲ ሕማም ጨሪሱ ክሳብ ዝጠፍእ ኩሉ ተርኡ ክጻወት ኣዘኻኺራ።
ኣብ ዓለም ልዕሊ 37 ሚልዮን ምስ ኤችኣይቪ ዝነብሩ ሰባት ክህልዉ እንከለዉ፡ ክሳብ መወዳእታ 2018 ልዕሊ 32 ሚልዮን ህዝቢ ከምዝሞቱ፡ ጸብጻብ ዓለማዊ ወድብ ጥዕና የነጽር።
  
ኣመሓዳሪ ዞባ ጋሽ-ባርካ፡ ምስ ነበርቲ ኣርባዕተ ን/ዞባታት ዘትዩ
ኣመሓዳሪ ዞባ ጋሽባርካ፡ ምስ ነበርቲ ንኡሳን ዞባታት ሞጎሎ፡ ድገ፡ ኣቑርደትን መንሱራን፡ ኣብ ኣተገባብራ መደባት ልምዓት ዘትዩ።
ካብ 26 ክሳብ 29 ጥቅምቲ ኣብተን ንኡሳን ዞባታት ኣብ ዘካየዶ ዑደት፡ ኣቶ ኣብርሃ ጋርዛ፡ ትካላት ማሕበራዊ ኣገልግሎት ንምስፋሕ ብቐጻሊ ከምዝስራሓሉ ብምሕባር፡ ህዝቢ እውን ሕጽረታተን ንምምላእ ክወስዶ ዝጸንሐ ተበግሶታት ዝነኣድ ምዃኑ ገሊጹ።
ገለ ትካላት፡ ሰኣን ውሕሉል ኣጠቓቕማ፡ ግቡእ ክንክንን ሕጽረታተን ብኣጋ ዘይምምላእን ይበላሸዋ ከምዘለዋ ጠቒሱ ድማ፡ እዚ ከየጋጥም፡ ህዝቢ ተበግሶታቱ ብዝሓየለ ክቕጽሎ ኣዘኻኺሩ።
ተጠቃምነት ሕብረተሰብ ኣብ ትካላት ማሕበራዊ ኣገልግሎት ብሓፈሻ፡ ኣብ ትካላት ትምህርቲ ድማ ብፍላይ፡ ከምቲ ዝድለ ከምዘይዓበየ ዝሓበረ ኣቦመንበር ባይቶ ዞባ ጋሽባርካ ኣቶ ዑስማን መሓመድዓሊ፡ ኣብ ዋዕላታት ዝወጹ ውሽጣዊ ሕጋጋት ብግቡእ ክስራሓሎም ተላብዩ።
ተሳተፍቲ፡ ጉዳይ ኣብ ዳሳት ዘምህራ ኣብያተትምህርቲ፡ ዋሕዲን ጽበትን መምሃሪ ክፍልታት፡ ሕጽረት መድሃኒት፡ ሽግር ዝስተ ማይ፡ ኣገልግሎት መጓዓዝያን መራኸቢታትን ቈላሕታ ክግበረሉ ኣተሓሳሲቦም።
  
ኣብ ህልው ኩነታትን መጻኢ መደባትን ዘተኰረ ሰሚናራት ይካየድ ኣሎ
ኣብ ህልው ኩነታት፡ ኣብ ዕድላትን ብድሆታትን ከምኡውን ኣብ መደባት ስራሕ 2020ን ኪንዮኡን ዘተኰረ እዋናዊ ሰሚናራት፡ ብላዕለዎት ሓለፍቲ ህዝባዊ ግንባር ንደሞክራስን ፍትሕን፡ ኣብ ዝተፈላለያ ከተማታት ሃገርና ይካየድ ኣሎ።
እዚ ቍጠባዊ፡ ፖለቲካዊ፡ ባህላዊ፡ ድሕነታዊ፡ ዲፕሎማስያውን ካልኦትን መደባት ብመንጽር ዘለዉ ዕድላትን ብድሆታትን ንምድህሳስን መጻኢ ኣንፈቶም ንምእማትን ዝዓለመ ሰሚናራት፡ ሓላፊ ቁጠባዊ ጉዳያት ህግደፍ ኣቶ ሓጐስ ገብረሂወት ብ4 መጋቢት ኣብ ባጽዕ፡ ሚኒስተር ጉዳያት ወጻኢ ኣቶ ዑስማን ሳልሕን ሓላፊ ፖለቲካዊ ጉዳያት ህግደፍ ኣቶ የማነ ገብረኣብን ድማ ትማሊ 5 መጋቢት ኣብ ኣስመራ፡ ንላዕለዎት ሰብመዚ ትካላት መንግስትን ግንባርን ከምኡውን ንኣዘዝቲ ሰራዊት ብዝሃብዎ መግለጺ እዩ ተጀሚሩ ዘሎ።
ኣካየድቲ ሰሚናር፡ ሰላም፡ ፖለቲካዊ ርግኣትን ውሽጣዊ ጸጥታን ሃገርና ምዕቃብን ምድልዳልን፡ ሓድነትን ስኒትን ህዝብና ምዕቃብን ምዅስኳስን፡ ብሉጽ ክብርታት ሕብረተሰብናን ሰውራናን ምዅላዕን ነውርታት ምቅላስን ምድኻምን፡ ሕግን ስርዓትን ምጽናዕ፡ ተሳትፎ፡ ኣፍራይነትን መሃዝነትን ዜጋታት ኣውራ ድማ ናይ መንእሰያት ምሕያል፡ ካብ ቀንዲ ፖለቲካዊ መደባት 2020 ምዃኖም ብምሕባር፡ ነዚ መሰረት ዝገበረን ምሕያል ንቕሓት፡ ውዳበን ሞያዊ ዕጥቅን ዝዓንደማእከሉን ንጥፈታት ክሰላሰል ምዃኑ ብሰፊሑ ገሊጾም።
ንውሽጣዊ ዕድላት ብዝምልከት፡ ሰላምናን ስኒትናን መሰረት ልምዓትናን ክብረትናን ስለዝኾነ  ቀጻሊ ክንናብዮ፡ ማዕረ ማዕሪኡ ድማ ወገናውን ትሕተሃገራውን ኣተሓሳስባታት ንምዝራእን ምክፍፋል ንምፍጣርን ብግዳም ይኹን ብውሽጢ ንዝግበር ኩሉ ፈተነታት፡ ብመንፈስ ዜሮተጻዋርነት ብቐጻሊ ክንምክቶ ከምዘድሊ ኣገንዚቦም።
ዝሓለፈ ፈታኒ መድረኻት ዘስገረ፡ ሃገራውነት፡ ጽንዓት፡ ውዳበ፡ ሞያን ትምህርቲን ኣብ ውሽጢን ወጻኢን ናይ ዝርከብ ህዝብና፡ ከምኡውን ህዝባዊ ግንባርን መንግስቲ ኤርትራን ዝውንንዎን መሰረት ዓወታትና ዝኾነን  ንጹር ራእዪ፡ ቅኑዕ ፖሊሲታት፡ ናጽነት መስመር፡ ነብሰምትእምማንን ርግኣት መንፈስን ከምዝዀነ ድሕሪ ምዝርዛር ከኣ፡ ብቐጻሊ ክንኵስኵሶ ከምዝግባእ ኣስሚሮምሉ።
ንልምዓታዊ መደባት ብዝምልከት፡ እቲ ዕላማ  ምርግጋጽ ቁጠባዊ ዕብየት፡ ማሕበራዊ ፍትሒ፡ መሰረታዊ ማሕበራውን ባህላውን ኣገልግሎታት፡ ድምር ውጽኢት ድማ ምምሕያሽ ዓይነት ህይወት ዜጋታት ከምዝኾነ ብምሕባር፡ ነዚ ንምስማር ኣብ ምምዕባል ዓቕሚሰብ፡ ምዂስኳስ ዲሲፕሊን ስራሕን ምሕደራን፡ ትሕተቅርጺ፡ መንበሪ ኣባይቲ፡ ምፍራይን ኣፍራይነትን፡ ከምኡውን ኣብ ምቅላል ጸገማት መነባብሮ ወፍሪ ክግበር ምዃኑ ኣረዲኦም።
እቶም ሓለፍቲ ብተወሳኺ፡ ድሕሪ ምኽታም ስምምዕ ሰላምን ምሕዝነትን ኣብ ሞንጎ ኤርትራን ኢትዮጵያን ንዕኡ ስዒቡ ዝመጸ ዞባዊ ምትሕብባርን ሽርክነትን፡ ኣብዚ እዋንዚ ዓቢ ዕድል ተኸሲቱ ከምዘሎ፡ ማዕረ ማዕሪኡውን ውሽጣውን ግዳማውን ብድሆታት ከምዘለዉ ብምጥቃስ፡ ናብ ሓደ ማእዝን ምእንቲ ክንስጒምን ብድሆታትና ብዓወት ክንሰግሮምን፡ ኣብ ውሽጢ ሃገር፡ ከባቢናን ዓለምን ዘሎ ኵነታት ብግቡእ ክንግንዘብን ናይ ሓባር መረዳእታ ክንሕዝን ከምዝግባእ ኣገንዚቦም።
ከምቲ ኣብ ሓይሊ ድኻም ዘሎ፡ ኣብ ድኻምውን ሓይሊ ከምዘሎ፡ ገምጋም ሓይልን ድኻምን ዕድላትን ብድሆታትን  ትርጉም ዝህልዎን፡ ኩነታትካ ብዝግባእ ንምርዳእን መደባት ንምስራዕን ጠቓሚ ዝኸውንን ግና፡ ብመንጽር ናይ ሓደ ወገን ሓይሊን ድኻምን ጥራይ ዘይኮነ፡ ምስ ናይ ተጻባኢ ወይ ተወዳዳሪ ኩነትውን ምስ ዝምዘን ምዃኑ ብምምልካት፡ ሓይልናን ድኻምናን፡ ዕድላትናን ብድሆታትናን ብግቡእ ኣለሊና  ብሩህ መጻኢ ሃገር ንምውሓስ፡ ብዕቱብ ተታሒዙ ይስራሓሉ ከምዘሎ ገሊጾም።
ብዛዕባ መደባት ዞባዊ ምትሕብባርን ሽርክነትን ከምኡውን ዲፕሎማስያዊ ጽምዶ ሰፊሕ መብርሂ ዝሃቡ እቶም ላዕለዎት ሓለፍቲ፡ ምስ ኢትዮጵያ ተፈጢሩ ዘሎ ህዋህው ሰላም ምዕቃብን ምድልድልን፡ ሰላምን ምርግጋእን፡ ሓባራዊ ልምዓት ዝዕላማኡ ዞባዊ ምትሕብባር ሃገራት ቀርኒ ኣፍሪቃ ምምስራት፡ ዝምድናን ምትሕግጋዝን ምስ ፈተውትን መሻርኽትን ምሕያል፡ ተጻብኦን ስግኣታትን ምምካትን ምፍሻልን ዘጠቓልል መደባት፡ ኣብ 2020 ዝግባእ ኣቓልቦ ተዋሂብዎ ሰፊሕ ምንቅስቓስ ክካየደሉ ምዃኑን ተጀማሚሩ ከምዘሎን ገሊጾም።
ኣብ ኩሉ መደባትና፡ ተሳትፎ ኣብ ውሽጥን ወጻኢን ዝነብር ህዝብና ኣገዳሲ ምዃኑ ብምጥቃስ፡ ሃገራዊ መደባት 2020 ብኣድማዕነት ተግቢርና ናብ ዝበረኸን ዝጠጠሐን ዝደለዩሉ ሕቶታት ኣቕሪቦም። እቲ ቀንዲ ካብኡ፦ ንመስርሕ ምዕዳል መሬት ጤሳ፡ ጉዳይ ህንጻን ናውቲ ህንጻን፡ ሕጽረት ማይን መድሃኒትን ካልእ ኣገልግሎታትን፡ ምሕብሓብ ተታሊሎም ካብ ሃገር ዝወጹ መንእሰያት፡ ኩነታት ዝምድና ኤርትራን ኣመሪካን፡ ከምኡውን ንስርዓተደሞዝ ዝምልከት ነይሩ። መብርሂን ምላሽን ድማ ተዋሂብዎ።
እዚ እዋናዊ ሰሚናራት፡ ኣብ ዝቕጽል መዓልታት  ኣብ ከረን፡ መንደፈራ፡ ደረጃ ንኽንበጽሕ፡ ኩለን ትካላት ሃገር፣ ካድረታትን ኣባላትን ህግደፍን መላእ ህዝብናን እጃሞም ብዝለዓለ ደረጃ ከበርክቱ ኣዘኻኺሮም።
ኣብ መወዳእታ ተሳተፍቲ፡ መብርሂ ምብርባር ፋብሪካታት ብሓፈሻ ኣብ ምልፋዕ ቈርበት ዝነጥፋ ድማ ብፍላይ፡ ዜናውን ባህላውን ንጥፈታት ንምሕያል ዝተታሕዙ መደባት፡ ኣድላይነት ምሃብ ግቡእ ሓበሬታ ኣብ እዋኑ፡ መስርሕ እታው ንምዕዛዝ ብዛዕባ ዘሎ መደባት፡ ዓሰብን ባረንቱን ክቕጽል እዩ።
ብዘይካዚ፡ ብሚኒስተራት፡ ኣወሃሃድቲ ግንባራት መኸተ፡ ኣመሓደርትን ካልኦት ሓለፍቲን ዝምራሕ ሰሚናራት፡ ኣብ ዝመጽእ ሰሙን ኣብ መላእ ሃገር ክካየድ እዩ።
  
ብጹእ ኣቡነ ጴጥሮስ፡ ብምኽንያት በዓል ቅዱስ የውሃንስ ቃለ-ቡራኬ ሂቦም
ዓቃቤ መንበር ኦርቶዶክስ ተዋህዶ ቤተክርስትያን ኤርትራ ብጹእ ኣቡነ ጴጥሮስ፡ ብምኽንያት በዓል ቅዱስ የውሃንስ ቃለቡራኬ ሂቦም።
ብጹእ ኣቡነ ጴጥሮስ ኣብ ቡራኬኦም፡ ኣብ ኣመጻጽኣ ናይቲ በዓል መብርሂ ድሕሪ ምሃብ፡ ንምሉእ ህዝቢ ኤርትራ ብሓፈሻ ንምእመናን ክርስትና ድማ ብፍላይ፡ እንቋዕ ንበዓለ ቅዱስ የውሃንስ ኣብቅዓና ብምባል ሰናይ ምንዮቶም ገሊጾም።
ብጹእ ኣቡነ ጴጥሮስ ኣብ መልእኽቶም፡ ዘለዎ ንዘይብሉ ከማቕል ንቡርን ክቡርን ባህልና ስለዝኾነ፡ ንጽጉማት ወገናትና ክንዝክር፡ ምስ ዘኽታማትን ሽጉራትን ክንካፈል፡ ብፍቕሪ፡ ምትሕልላይን ሰናይ ግብሪን ክንከይድ   ዘዘኻኽር  ኣባታዊ ምኽሮም ለጊሶም።
ዓቃቤ መንበር ኦርቶዶክስ ተዋህዶ ቤተክርስትያን ኤርትራ ኣብ መወዳእታ፡ ረኺብናዮ ዘሎና ሰላም ምሉእ ክኾነልናን ሃገርና ዝተባረኸት ክትከውንን ብምምናይ፡ ንመንግስትን ህዝብን ኤርትራን ሓይልታት ምክልኻሉን ርሑስ በዓል ቅዱስ የውሃንስ ኢሎም።
  
ኤርትራውያን ኣብ ወጻኢ፡ ዝተፈላለየ ንጥፈታት ኣሰላሲሎም
ኤርትራ፡ ኣብ ዋዕላ ባይቶ ኣህጉራዊ ውድብ ማሪታይም ክትሳተፍ እንከላ፡ ኤርትራውያን ነበርቲ ፍራንክፈርትን ማንሃይምን  ጀርመን፡ ሞንትርያል ካናዳን ኩወይትን ድማ፡ ዝተፈላለየ ሃገራዊ ንጥፈታት ኣሰላሲሎም።
ኤርትራ፡ ካብ 25 ሕዳር ክሳብ 4 ታሕሳስ ኣብ ከተማ ለንደን  ዓባይብሪጣንያ ኣብ ዝተቓንዐ መበል 31 ዓመታዊ ዋዕላ ባይቶ ኣህጉራዊ ውድብ ማሪታይም፡ ከምኡ 6እውን 174 ኣባል ሃገራት ኣብ ዝተሳተፍኦ  ካብ 2020 ክሳብ 2021 ዘገልግል ላዕለዋይ ፈጻሚ ኣካል ናይቲ ውድብ ንምምራጽ ኣብ ዝተኻየደ ምርጫ ከም እተሳተፈት ተፈሊጡ።
ኣህጉራዊ ውድብ ማሪታይም፡ ዝለዓለ ኣህጉራዊ ተቘጻጻሪ ድሕነት፡ ጸጥታን ኣከባብያዊ ውሕስነትን መጐዓዝያ ባሕሪ እዩ።
ኣብ ካልእ ዜና፡ ሃገራዊ ሽማግለ ጀርመን፡ ካብ 14 ከተማታት ዝመጹ 52 ወከልቲ ኣብ ዝተረኽቡሉ፡ ብ23 ሕዳር ኣብ ከተማ ፍራንክፈርት ዓመታዊ ኣኼባኡ ኣቃኒዑ።
ኣብ ኤምባሲ ኤርትራ ኣብ ጀርመን ሓላፊ ዲፕሎማሲን ሜድያን ኣቶ ተኽሉ ለባሲ፡ ኣብ ህሉው ኩነታት ሃገርናን ዞባ ቀርኒኣፍሪቃን ሰፊሕ ሓበሬታ ሂቡ።
ኤርትራውያን ነበርቲ ማንሃይም ድማ፡ ሓርበኛታት ስንኩላን ምሕጋዝ፡ ግዴታ ኩሉ ዜጋ እዩ ብዝብል ቴማ፡ ኣህጉራዊ መዓልቲ ስንኩላን ዘኪሮም።
ኣብቲ ኣጋጣሚ ካብ ተሳተፍቲ ዝተኣከበ 2500 ዩሮ፡ ንሃገራዊ ማሕበር ሓርበኛታት ስንኩላን ኲናት ኤርትራ ተወፍዩ።
ማሕበረኮም ኤርትራውያን ነበርቲ ሞንትርያል ካናዳን ኣባላት ሕድሪ ሞንትርያልን፡ ዝኽሪ 40 ዓመት ምምስራት ሃማደኤ ብ23 ሕዳር ጸምቢሎም።
ብተመሳሳሊ ኤርትራውያን ነበርቲ ኩወይት፡ ዝኽሪ 40 ዓመት ምምስራት ሃማደኤ ብ29 ሕዳር ጸምቢሎም።
ፈጻሚ ጉዳያት ኤምባሲ ኤርትራ ኣብ ኩወይት ኣቶ ሑመድ ያሕያ ሓሊ፡ ምሉእ ተሳትፎ ኤርትራዊት ጓልኣንስተይቲ እንተዘይነብር፡ ኣብዚ ዘለናዮ መድረኽ ክብጻሕ ኣምበይምተኻእለን ኢሉ።
  
ኣህጉራዊ መዓልቲ ቈልዑ፡ ብደረጃ ሃገር ኣብ ኣስመራ ተዘኪራ
ኣህጉራዊ መዓልቲ ቈልዑ  20 ሕዳር፡ ውሁድ ጻዕሪ ንምርግጋጽ መሰላት ቈልዑ ኣብ ትሕቲ ዝብል ቴማ፡ ኣብ ቀጽሪ ኤክስፖኣስመራ ኣብ ዝተኻየደ ስነስርዓት ብክብ ዝበለ መዓርግ ተዘኪራ።
ኣብቲ ላዕለዎት ሰበስልጣን መንግስቲን ግንባርን፡ ኣብ ኤርትራ ዝመደበሮም ኣምባሳደራትን ወከልቲ ትካላት ሕቡራት ሃገራትን ዝተረኽቡሉ ኣጋጣሚ፡ ቃል ሚኒስትሪ ዕዮን ማህበራዊ ድሕነትን ዘስመዐ ዋና ደይረክተር ማሕበራዊ ድሕነት፡ ኣቶ ምሕረትኣብ ፍስሃየ፡ ህዝባዊ ግንባር  ኣብቲ ዝጸንከረ መድረኻት ብረታዊ ቃልሲ ከይተረፈ፡ ቀዳምነት ንቘልዑ ካብ ዝብል መትከላዊ እምነቱ ነቒሉ፡ ኣብ ልዕሊ ህጻናትን ድሕነቶምን ምዕቡል ኣተሓሕዛ ከምዝነበሮ ኣረዲኡ። ድሕሪ ናጽነትን ድማ፡ ኣብተን ቀዳሞት ዓመታት  ኣብ ኣህጉራዊ ውዕል መሰላት ቈልዑ ክታሙ ብምንባር፡ ኩሉ መዳያት ዕብየት ቈልዑ ዘረጋግጹ ዓወታት ከም ዘመዝገበ ገሊጹ።
ወኪል ማዕከን ህጻናት ሕቡራት ሃገራት ዩኒሴፍ ኣብ ኤርትራ፡ ሚስስ ሻሂን ኒሎፈር፡ እቶም ካብ ጸቕጥን መጥቃዕትን ሓራ ኮይኖም ዝዓብዩ ቈልዑ፡ ሓላፍነታውያን ዜጋታት ናይ ምዃን ተኽእሎኦም ዓቢ ከምዝኾነ ኣረዲኣ።
ኤርትራ፡ ኣብ ዝሓለፈ 30 ዓመታት፡ ህጻናትን ቈልዑን ኣብ ድሕነቶም ብሓፈሻ፡ ኣብ ምርግጋጽ ተሳታፍነቶም ኣብ መኣዲ ትምህርትን ኣገልግሎት ጥዕናን ድማ ብኣውራኡ፡ ንዘመዝገበቶ ዝላ ከኣ፡ ብኣሃዛት ኣሰንያ ኣቕሪባቶ።
እቲ ዕለት፡ ብስእላዊ ምርኢትን ባህላዊ መሰናድኦታትን ማዕሪጉ ነይሩ።
ኣህጉራዊ መዓልቲ ቈልዑ፡ ኣብ ሃገርና ንመበል 28፡ ብደረጃ ዓለም ድማ ንመበል 61 ግዜኣ እያ ተዘኪሩ ውዒላ።
ቅድሚ ሕጂ 8 ታሕሳስ ትዝከር ዝነበረት ኣህጉራዊ መዓልቲ ቈልዑ፡ ምስቲ ሓፈሻዊ ባይቶ ውድብ ሕቡራት ሃገራት ንትግባረ ውዕል መሰላት ቈልዑ ዘጽደቐሉ 20 ሕዳር 1989 ብምትሕሓዝ፡ እታ ዕለት ከምእተቐየረት ይፍለጥ።
  
ፕረዚደንት ኢሳይያስ፡ ምስ መራሕቲ ሱዳን ኣብ ምድንፋዕ ክልተኣዊ ዝምድና ዘትዩ
ኣቦመንበር ሉኣላዊ ባይቶ ጀነራል ዓብዱልፋታሕ ኣልቡርሃን ብዝገበረሉ ዕድመ መሰረት፡ ካብ ትማሊ 14 መስከረም ኣብ ሱዳን ናይ ክልተ መዓልታት ወግዓዊ ምብጻሕ ዝፍጽም ዘሎ ፕረዚደንት ኢሳይያስ ኣፈወርቂ፡ ምስ መራሕቲታ ሃገር ኣብ ምድንፋዕ ክልተኣዊ ዝምድና፡ ዞባዊ ምዕባለታትን ሓባራዊ ኣገዳስነት ዘለዎም ካልኦት ጉዳያትን ዘተኰረ ዘተ ኣካዪዱ።
ፕረዚደንት ኢሳይያስ ምስ ኣቦመንበር ሉኣላዊ ባይቶ ጀነራል ዓብዱልፋታሕ ኣልቡርሃን ኣብ ዝገበሮ ርክብ፡ ጀነራል ዓብዱልፋታሕ፡ ንፕረዚደንት ኢሳይያስ ስለቲ ካብ ነዊሕ እዋን ክጽበይዎ ዝጸንሑ ምብጻሕ ምስጋና ድሕሪ ምቕራብ፡ ድልውነት ሃገሩ ንምዕዛዝ ኩሉመዳያዊ ዝምድና ምስ ኤርትራ ኣረጋጊጹ።
ፕረዚደንት ኢሳይያስ ብወገኑ፡ ህዝቢ ኤርትራ ንደገፍ ህዝቢ ሱዳን ኣብ እዋን ሓርነታዊ ቃልሲ ፍጹም ከምዘይርስዖ ብምርግጋጽ፡ መሪሕነትን ህዝብን ሱዳን ን30 ዓመታት ዝቐጸለ ጸሊም መዋእል ንምብቃዕ ብዘመዝገቡዎ ታሪኻዊ ዓወት ዮሃና ድሕሪ ምባል፡ ሳዕቤናት ናይቲ ኣብ ስልጣን ዝነበረ ስርዓት ዝተኸተሎ ዓንዳሪ ኣካይዳ፡ ንሱዳን ጥራይ ዘይኮነ ንመላእቲ ዞባ ዝተንከፈ ምንባሩ ኣብሪሁ።
ክልቲኦም ወገናት ኣስዒቦም፡ ዝተኸስረ ዕድላት ንምኽሓስ ዘለዎም ድሉውነት ድሕሪ ምርግጋጽ፡ ኣብ ቁጠባ፡ ንግዲ፡ ፖለቲካ፡ ዲፕሎማሲ፡ ጸጥታን ወተሃደራውን መዳያት ክልተኣዊ ዝምድናን ምትሕብባርን ከዕዝዙ፡ ንኣድማዒ ዞባዊ ውህደት ድማ ብሓባር ክሰርሑ ተረዳዲኦም።
ምስ ቀዳማይ ሚኒስተር መሰጋገሪ መንግስቲ ሱዳን ዶክተር ዓብደላ ሓምዶክ ኣብ ዝተገብረ ርክብ ድማ፡ ኣብ ሰናይ ጉርብትና ንዝተመርኰሰ ታሪኻዊ ዝምድና ህዝብታት ኤርትራን ሱዳንን ኣልዒሎም ኣብ ዝዘተዩሉ፡ ነዚ ሕውነታዊ ዝምድና ኣብ መዳያት ቁጠባ፡ ማሕበራዊ፡ ባህላዊ፡ ፖለቲካውን ካልእን መዳያት ብዝግበር ምትሕግጋዝ ምድርዑ እዋኑ ከምዝኾነ ኣስፊሖም ተዘራሪቦም።
ፕረዚደንት ኢሳይያስ ኣፈወርቂ ትማሊ ኣብ ሰዓታት ንግሆ ኣህጉራዊ መዓርፎ ነፈርቲ ካርቱም ኣብ ዝኣተወሉ፡ ኣቦመንበር ሉኣላዊ ባይቶ ጀነራል ዓብዱልፋታሕ ኣልቡርሃን ብናይ ክብሪ ሰልፊ ዝተሰነየ ድሙቕ ኣቀባብላ ገይሩሉ።
ኣብቲ ስነስርዓት፡ ላዕለዎት ሰበስልጣን ሉኣላዊ ባይቶን መሰጋገሪ መንግስትን ሱዳን፡ ከምኡውን ኣባላት ማሕበረኮም ኤርትራውያን ነበርቲ ካርቱም ተረኺቦም ነይሮም።
ሚኒስተር ጉዳያት ወጻኢ ኣቶ ዑስማን ሳልሕን ኣማኻሪ ፕረዚደንት ኣቶ የማነ ገብረኣብን፡ ምስ ፕረዚደንት ኢሳይያስ ሓቢሮም ተጓዒዞም ኣለዉ።
  
ኣብ ዞባ ሰ/ቀ/ባሕሪ ዝተራእየ ሓድሽ ወራር ኣንበጣ ተበዲሁ
ኣብ ዞባ ሰሜናዊ ቀይሕ ባሕሪ፡ ኣብ ንኡስ ዞባ ጊንዳዕ  ከባቢታት ደማስን ያንጉስን፡ ብ21 ለካቲት ዝኣተወ ንልዕሊ 400 ሄክታር ዝሸፈነ ዓቢ ዕስለ ኣንበጣ ምድረበዳ፡ ኣብ ቁጽጽር ከም ዝወዓለ ሚኒስትሪ ሕርሻ ሓቢሩ።
ኣብቲ ወፍሪ ካብ ዝተሳተፉ ክኢላታት ሚኒስትሪ ሕርሻ  መንእሰይ ዳዊት ኣንገሶም፡ ብ21 ለካቲት ኣብ ከባቢ ደማስ ከምእተራእየ ሓበሬታ ምስ መጽኦም፡ ናይ ዳህሳስ ጉጅለታት ናብቲ ቦታ ብምልኣኽ ክትትል ከምእተገብረን መድሃኒት ብምንጻግ ውጽኢታዊ ስራሕ ከም እተተግበረን ሓቢሩ።
ኣብቲ ወፍሪ ንዝተሳተፈ ዓቕሚ ሰብን መሳለጥያን ብዝምልከት፡ ኣርባዕተ ነጸግቲን ሸውዓተ ናይ ኰለላን መካይን፡ 30 ሞተራይዝድን ሽዱሽተ ናይ ኢድን መንጸጊ ጸረባልዕ፡ ከምኡውን 700 ኣባላት ሓይልታት ምክልኻልን 11 ክኢላታት ሕርሻን ከምእተሳተፈ ገሊጹ።
ሚኒስትሪ ሕርሻ፡ ዛጊት ብኣንበጣ ምድረበዳ ዝተወረረ ኣስታት 56 ሽሕ ሄክታር ብውሁድ ጻዕሪ ከምዝነጽሀ ብምሕባር፡ እቲ ካብ ጐረባብቲ ሃገራት ዝመጽእ ዘሎ ወራራት ኣንበጣ ቀጻሊ ስለዘሎ ግን፡ እቲ ጻዕሪ ቀጻሊ ከምዝኾነ ኣገንዚቡ።
  
ላዕለዋይ ልኡኽ ኤርትራ፡ መልእኽቲ ፕረዚደንት ኢሳይያስ ናብ ኣቦ-መንበር ልኡላዊ ባይቶ ሱዳን ኣብጺሑ
ብሚኒስተር ጉዳያት ወጻኢ ኣቶ ዑስማን ሳልሕን ኣማኻሪ ፕረዚደንት ኣቶ የማነ ገብረኣብን ዝቘመ ላዕለዋይ ልኡኽ ኤርትራ፡ መልእኽቲ ፕረዚደንት ኢሳይያስ ኣፈወርቂ ናብ ኣቦመንበር ልኡላዊ ባይቶ ሱዳን ጀነራል ዓብዱልፋታሕ ኣልቡርሃን ኣብጺሑ።
መልእኽቲ ፕረዚደንት ኢሳይያስ፡ ኣብ ምዕዛዝ ክልተኣዊ ዝምድናን ምድንፋዕ ዞባዊ ምትሕብባርን ዘተኰረዩ።
ኣብቲ ትማሊ 20 ጥቅምቲ ኣብ ካርቱም ዝተገብረ ርክብ፡ ኣቦመንበር ልኡላዊ ባይቶ ሱዳን ጀነራል ዓብዱልፋታሕ ኣልቡርሃን፡ ንጽኑዕን ዘይልወጥን ምሕዝነትን ደገፍን ኤርትራ ንሱዳን ብምምጓስ፡ ኣብ መንጎ ክልተአን ሃገራት ዝተጀመረ ጸጥታዊ ምትሕብባር፡ ዝያዳ ክምዕብል ከምዝግባእ ገሊጹ።
ጀነራል ኣልቡርሃን ኣስዒቡ፡ ኤርትራን ሱዳንን፡ ኣብ ኣገዳስነት ምትሕብባር ዞባ ቀርኒ ኣፍሪቃን ክውሰዱ ዝግብኦም ስጒምትታትን፡ ተመሳሳሊ መርገጺ ከምዘለወን ኣብሪሁ።
ልኡኽ ኤርትራ ብወገኑ፡ ሱዳን ካብ መዝገብ መወልቲ ሽበራ ሃገራት ብምውጻኣ፡ ንህዝብን መንግስትን ሱዳን ዮሃናኡ ገሊጹ።
እዚ ከምዚ ኢሉ እንከሎ፡ ላዕለዋይ ልኡኽ ኤርትራ፡ ምስ ቀዳማይ ሚኒስተር ዶር ዓብደላ ሓምዶክ ከምኡውን ምኽትል ኣቦመንበር ልኡላዊ ባይቶ ሱዳን ጀነራል መሓመድ ሓምዳን ዳግሎ ነንበይኖም ርክባት ኣካዪዱ።
ክልተኦም ሰብስልጣን ሱዳን፡ ኤርትራን ሱዳንን ኣብ ክልተኣዊ ዝምድናን ዞባዊ ጉዳያትን ኣብ ዘለወን ምትሕግጋዝ ምሉእ ምትእምማን ከምዘለዎም ገሊጾም።
  
መኸተ ምቁጽጻር ወራር ኣንበጣ ይቕጽል ኣሎ
ካብ ኢትዮጵያ ብቐጻሊ ማዕበላት ንዝሳግም ዘሎ ይኹን ኣብ ውሽጢ ሃገር ዝጽፈ ዘሎ ኣንበጣ ምድረበዳ ንምምካት፡ ኣብ ዝተፈላለያ ዞባታት ሃገርና ናይ ምቁጽጻር ንጥፈታት ይቕጽል ከምዘሎ፡ ሚኒስትሪ ሕርሻ ገሊጹ።
በዚ መሰረት፡ ነቲ ብተደጋጋሚ ናብ ዞባ ደቡብ ዝኣቱ ዘሎ ዕስለታት ኣንበጣ ንምጥፋእ፡ ኣብ ንኡሳን ዞባታት ዓዲቐይሕ፡ እምኒሓይሊ፡ ጸሮና፡ ዓዲዃላ፡ መንደፈራን ካልኦትን ብልዑል ተወፋይነት ኣባላት ሓይልታት ምክልኻል፡ ምምሕዳራት፡ ነበርትን ክኢላታት ሕርሻን ዕቱብ ንጥፈታት ይካየድ ከምዘሎ፡ ካብቲ ዞባ ዝተረኽበ ሓበሬታ የነጽር።
ዛጊት ተረኺቡ ብዘሎ ሓበሬታ፡ ክሳብ 25 ጥቅምቲ፡ ኣንበጣ ዓሲሉዎ ኣብ ዝነበረ 800 ሄክታር ጸረባልዕ መድሃኒት ክንጸግ እንከሎ፡ ድሕሪኡ ኣብ ዝሰዓበ መዓልታት ንዝቐጸለ ወራር ኣንበጣ ንምምካት፡ ሓያል ምርብራብ ይካየድ ኣሎ።
እዚ ከምዚሉ እንከሎ፡ ኣብ ዞባ ማእከል  ንኡስ ዞባ ጋላነፍሒ፡ ኣብ ምምሕዳር ከባቢ ሰላዕዳዕሮ ኣብ 200 ሄክታር መሬት ዝዓሰለ ኣንበጣ ምድረበዳ፡ ብልዑል ውህደት ዝምልከተን ኣካላትን ህዝብን ኣብ ትሕቲ ቁጽጽር ከምዝወዓለ፡ ኣብ ምውህሃድ ናይቲ ወፍሪ ካብ ዝተሳተፉ፡ ኣካያዲት ስራሕ ምምሕዳር ከባቢ ሰላዕ ዳዕሮ ወሮ ኣልማዝ ዳንኤል፡ ኣነባባሪ ዓዲ ኣቶ ገብረሂወት ጸጋይን ሓላፊ ልምዓት ብቚሊ ኣብ ንኡስ ዞባ በሪኽ መንእሰይ መሓሪ የዕብዮን ገሊጾም።
ብተወሳኺ፡ ኣብ ዞባ ሰሜናዊ ቀይሕ ባሕሪ ኣብ ንኡሳን ዞባታት ቅሮራ፡ ኣፍዓበትን ሽዕብን ካብ 23 ክሳብ 25 ጥቅምቲ፡ ብጠቕላላ ኣብ ኣስታት 1400 ሄክታር ዝተጸፍየ ኩብኩብታ ዕዉት ናይ ምቁጽጻር ስራሕ ከም እተሰላሰለ፡ ካብቲ ዞባ ዝተረኽበ ዕለታዊ ጸብጻባት የረድእ።
ብዘይካዚ፡ ኣብ ውሱን ከባቢታት ዞባ ዓንሰባ  ከባቢ ኣስማጥ፣ ኣብ ዞባ ጋሽባርካ ድማ ኣብ ገለ ክፋል ንኡሳን ዞባታት ከርከበትን ሰልዓን ዝተራእየ ኩብኩብታ ኣንበጣ ምድረበዳ፡ ናይ ቁጽጽር መስርሕ ይካየደሉ ኣሎ።
እቲ ካብ ጐረባብቲ ሃገራት ዝመጽእ ዘሎ ወራራት ኣንበጣ ገና ስለዘየቋረጸ፡ ሓረስቶት፡ ዝኣኸለ ዘራእቶም ብኣጋ ክዓጽዱ፣ ንዝዀነ ተርእዮ ወራር ኣንበጣ ድማ ኣብ ከባቢኦም ንዝርከባ ዝምልከተን ኣካላት መንግስቲ ከም ወትሩ ቅልጡፍ ሓበሬታ ክህቡ፡ ሚኒስትሪ ሕርሻ ደጊሙ ይጽውዕ።
  
መልእኽቲ ሚ/ሕርሻ ብዛዕባ ተኽእሎ ወራር ኣንበጣ ምድረ-በዳ
ካብ መፋርቕ ወርሒ ነሓሰ ክሳዕ መወዳእታ ወርሒ መስከረም 2020፡ ብዝተፈላለየ መጠንን ዝርጋሐን ኣብ መላእ ሃገርና ኣብ 2500 ሄክታር መሬት፣ ወራር ኣንበጣ ምድረበዳ ተኸሲቱ ምንባሩ  ብውሁድ መኸተ ኣባላት ሓይልታት ምክልኻል፡ ህዝብን ክኢላታት ሕርሻን ድማ ኣብ ትሕቲ ምሉእ ቁጽጽር ከም ዝኣተወ ይፍለጥ።
ድሒሩ ድማ፡ ኣብ ዝተፈላለየ ከባቢታት ሃገርና ኣብ ልዕሊ ዝተጸፍየ ኣንበጣ፣ ዛጊት ኣብ 3000 ሄክታር ብማኑዋል፣ ሞቶራይዝድን ማካይንን እተደገፈ ዕዉት ምንጻግ ጸረባልዕ ይካየድ ኣሎ።
እንተዀነ፡ ኣብ ጐረባብትና ሃገራት ወራር ዕስለ ኣንበጣ ገና ብሓደገኛ መልክዑ ይቕጽል ስለዘሎ፣ ብመሰረት ወግዓውያን ሓበሬታታት ውድብ መግብን ሕርሻን ድማ  ናብ ሃገርና ናይ ምስጋም ተኽእሎኡ ልዑል ምዃኑ ተሓቢሩ ኣሎ።
ስለዚ፡ ከም ወትሩ ምምሕዳራት፡ እዝታት ሓይልታት ምክልኻልን ኣብያተጽሕፈት ሕርሻን ምድላዋቶም ከጻፍፉ፣ ህዝቢን ሰራዊትን ክኢላታት ሕርሻን ድማ፡ ክመጽእ ንዝኽእል ወራር ኣንበጣ ንምምካት ቅሩባት ክዀኑ ሚኒስትሪ ሕርሻ ይጽውዕ።
ሚኒስትሪ ሕርሻ  9 ጥቅምቲ
2020
  
ፕረዚደንት ኢሳይያስ፡ ኣብ ዘቤታውን ዞባውን ምዕባለታት ሰፊሕ ቃለ-መሕትት ኣካዪዱ
ፕረዚደንት ኢሳይያስ ኣፈወርቂ ትማሊ ኣብ ሰዓታት ናይ ምሸት፡ ብኤሪ ቲቪን ድምጺ ሓፋሽ ኤርትራን ብቐጥታ ዝተፈነወ  ኣብ ዘቤታውን ዞባውን ጉዳያት ዘተኮረ ቃለመሕትት ኣካዪዱ።
ፕረዚደንት ኢሳይያስ፡ ንገስጋስ ናይቲ ሓሙሽተ ኣዕኑድ ዝሓቘፈ ስምምዕ ሰላም ኤርትራን ኢትዮጵያን ኣመልኪቱ ኣብ ዝሃቦ መብርሂ፡ ኣብ ዝሓለፈ 20 ዓመታት ኣብ መንጎ ክልቲኡ ሃገራት ዝነበረ ኩነታት፡ ትርጉም ዘይብሉ ኣብቲ እዋን ብዝነበረ ስርዓት ዝተፈጥረን ብናይ ግዳም ሓይልታት ዝተደረኸን ምንባሩ፡ እቲ ኣብ መፋርቕ 2018 ዝተኸስተ ናይ ሰላም መድረኽ ግን፡ ንኽልቲኡ ህዝብታት ናብ ሓድሽ መድረኽ ዘእቱ ምዃኑ ኣረዲኡ።
እቲ ስምምዕ ምትግባሩ ከም ዘይተርፎ፡ እንተኾነ  ካብኡ ንላዕሊ ዘሰክፍ፡ እቲ ኣብ ውሽጢ ኢትዮጵያ ዝተፈጥረን ዝቕጽል ዘሎን፡ ጸቢብ ጃንዳ ዝደጎሎ ፖለቲካዊ ኤትኒካዊ ምትፍናንን፡ ኣሉታዊ ተራ ናይ ግዳም ሓይሊታትን ኣብ ቦታኡ ምህላዉ ምዃኑ ድማ ኣገንዚቡ።
ኣብ ውሽጢዚ ዝሓለፈ ናይ ዓመትን መንፈቕን ግዜ፡ ኣብ ቀንዲ ጉዳያት ብምድሃብ  ዘጋጥሙ ዝተፈላለዩ ምሕንዃላት እናተኣለዩ ዝምድናታት ክልቲኤን ሃገራት ንምሕያል ክስራሕ ከምዝጸንሐ፡ እዚ ጻዕርታትዚ ግን ዋላኳ ዓቢ ለውጢ ኣየምጽእ፡ በጺሑዎ ዘሎ ምዕባለ ግዳ ቀሊል ከምዘይኮነ ኣረዲኡ።
ህዝቢ ኤርትራ፡ ካብ ድሕሪ ምዝዛም ካልኣይ ኲናት ዓለም ኣትሒዙ ዘጋጠምዎ ዝተፈላለዩ ሽርሕታትን ተጻብኦታትን፡ ሓዪሉ ንኽወጽእን ውዳቤኡ ከትርርን ከምዘኽኣልዎ ብምጥቃስ፡ እዚ ድምር ተመክሮታትዚ፡ ነቲ ኣብ ዝሓለፈ 20 ዓመታት ዘጋጠሞ ብኹሉ ሸነኻቱ ዝኸፍአ ተጻብኦታት፡ ልኡላውነቱን ሓርነቱን ሓልዩ  ንቕሓቱ፡ ሓይሉን ውህደቱን ኣትሪሩ ክምክቶን ክብድሆን ምኽኣሉ፡ ሞሳ ዝግባኦ እዩ ኢሉ።
እዚ ሰባዊ ጸጋዚ ከምዘለዎ ተዓቂቡ ናብ ወለዶታት እናተወራረሰ ክቕጽል ከምዝግባእ ድማ ኣገንዚቡ።
ፕረዚደንት ኢሳይያስ፡ ብዛዕባቲ ኣብ ሱዳን መጺኡ ዘሎ ለውጢ፡ ምስ ወሽመጥ ዓረብ ዘለና ዝምድናን ካልእን እውን ሰፊሕ መብርሂ ሂቡ ኣሎ።
  
ሚኒስትሪ ጥዕና፡ ብመሻርኽቲ ዝተለገሳ መካይን ተረኪቡ
ሚኒስትሪ ጥዕና፡ ብመሻርኽቲ ዝተለገሳ ንኣገልግሎት ኣምቡላንስን ተንቀሳቐስቲ ኣሃዱታት ሕክምናን   ዝውዕላ 9 መካይን ተረኪቡ።
ነተን ብዩኒሰፍ ዝተለገሳ ሰለስተ ተንቀሳቐስቲ ኣሃዱታት ሕክምና ንምርኽኻብ፡ ብ15 ጥቅምቲ ኣብ ዝተኻየደ ስነስርዓት፡ ብወገን ሚኒስትሪ ጥዕና ሚኒስተር ኣሚና ኑርሑሴን፡ ብወገን ዩኒሰፍ ድማ፡ ሓላፊት ቤትጽሕፈት ናይቲ ትካል ኣብ ኤርትራ፡ ሚስስ ሻሂን ኒሎፈር  ኣብቲ መረኻኸቢ ሰነድ ፈሪመን።
እተን ሽድሽተ ኣምቡላንሳት ድማ፡ ብኻልኦት መሻርኽቲ ዝተለገሳ ምዃነን፡ ካብ ሚኒስትሪ ጥዕና ዝተረኽበ ሓበሬታ ኣረዲኡ።
ብመሰረትቲ ሓበሬታ፡ እዘን ብመልክዕ ሓገዝ ተረኺበን ዘለዋ ኣምቡላንሳትን ተንቀሳቐስቲ ኣሃዱታትን፡ ንወፍሪታት ክታበታት፡ ህጹጽ መብጣሕትን ካልእ ኣገልግሎታት ጥዕናን ክውዕላ ምዃነን ተፈሊጡ ኣሎ።
ሚኒስተር ጥዕና ኣሚና ኑርሑሴን፡ እተን ካብ ዩኒሰፍ ዝተለገሳ ተንቀሳቐስቲ ኣሃዱታት፡ ኣብቲ ብሰንኪ ራሕቂ ኣገልግሎት ጥዕና ዘይረክብ ከባቢታት ክዋፈራ ምዃነን፡ ሸቶታት ዘላቒ ልምዓት ሸዘል ክዉን ኣብ ምግባር እውን ዘይነዓቕ ኣበርክቶ ከምዝህልወን ሓቢራ።
ሓላፊት ቤትጽሕፈት ዩኒሰፍ ኣብ ኤርትራ፡ ሚስስ ሻሂን ኒሎፈር ብወገና፡ እተን ተሽከርከርቲ፡ ጥዕናዊ ኣገልግሎት ክበጽሖ ኣብ ዘጸግም ቦታታት፡ ብሕልፊ ንኣደታትን ህጻናትን ኣገደስቲ ምዃነን ኣረዲኣ።
ምስ ሚኒስትሪ ጥዕና ብምትሕብባር፡ ሸቶታት ዘላቒ ልምዓትን ኣድማሳዊ ሸፈነ ጥዕናን ኣብ ምስማር ክሰርሑ ዘለዎም ድሉውነት እውን ኣረጋጊጻ።
  
ፕረዚደንት ኢሳይያስ፡ ናብ ኣቦ-መንበር ሉኣላዊ ባይቶ ሱዳን መልእኽቲ ሰዲዱ
ብሚኒስተር ጉዳያት ወጻኢ ኣቶ ዑስማን ሳልሕን ኣማኻሪ ፕረዚደንት ኣቶ የማነ ገብረኣብን ዝቘመ ላዕለዋይ ልኡኽ ኤርትራ፡ ትማሊ 22 ነሓሰ፡ መልእኽቲ ፕረዚደንት ኢሳይያስ ኣፈወርቂ ናብ ኣቦመንበር ሉኣላዊ ባይቶ ሱዳን ሌተና ጀነራል ዓብዱልፋታሕ ኣልቡርሃን ኣብጺሑ።
ፕረዚደንት ኢሳይያስ ኣብ መልእኽቱ፡ ንህዝቢ ሱዳን ስለቲ ዘመዝገቦ ታሪኻዊ ዓወት ዮሃናኡ ድሕሪ ምግላጽ፡ ኣብ ምምዕባልን ምዕዛዝን ክልተኣዊ ዝምድናን ዞባዊ ምትሕብባርን እወታዊ ኣስተዋጽኦ ከምዝህልዎ ጽኑዕ እምነቱ ገሊጹ።
ኣብ ካርቱም ኣብ ዝርከብ ቤተመንግስቲ ኣብ ዝተገብረ ርክብ፡ ኣቦመንበር ሉኣላዊ ባይቶ ሱዳን ዓብዱልፋታሕ ኣልቡርሃን፡ ምድልዳል ዝምድና ምስ ኤርትራ እምነኵርናዕ ፖሊሲ ጉዳያት ወጻኢ ሃገሩ ምዃኑ ብምንጻር፡ ዞባዊ ምትሕብባር ንምሕያል፡ ሱዳን ምስ ኤርትራ ብውህደት ከምእትሰርሕ ኣረጋጊጹ።
ላዕለዋይ ልኡኽ ኤርትራ ምስ ቀዳማይ ሚኒስተር መሰጋገሪ መንግስቲ ሱዳን፡ ዶክተር ዓብደላ ሓምዶክ ኣብ ዝገበሮ ተመሳሳሊ ርክብ፡ ኣብ ሱዳን መጺኡ ዘሎ እወታዊ ለውጢ ንዝፈጠሮ ሰፊሕ ዕድላት፡ ንረብሓ ምድንፋዕ ኩሉመዳያዊ ክልተኣዊ ምትሕብባርን ዝምድናን ንምውዓሉ፡ ብክልቲኡ ወገን ንዘሎ ድሉውነት ኣረጋጊጾም።
ቀዳማይ ሚኒስተር ሓምዶክ፡ ግጭታት ብምውጋድ ሰላም ምርግጋጽ ቀንዲ ቀዳምነት ሱዳን ምዃኑ ብምሕባር፡ ናይ ኤርትራን ኩለን ጐረባብቲ ሃገራትን ሓገዝ ከይፍለዮም ተማሕጺኑ።
  
ኤርትራውያን ነበርቲ ኣውስትራልያ ዓመታዊ ፈስቲቫል ኣቃኒዖም
ኤርትራውያን ነበርቲ ኣውስትራልያ መበል 20 ዓመታዊ ሃገራዊ ፈስቲቫሎም ከካይዱ እንከለዉ፡ ኣብ ስቶክሆልም  ሽወደን ድማ ዙር ብድሆ ተኻዪዱ።
ብመሰረትዚ፡ ኤርትራውያን ነበርቲ ኣውስትራልያ ጽንዓት ብጽንዓት ንልምዓት ብዝብል ቴማ፡ መሃርን ኣዘናጋዕን ትሕዝቶታት ዝሓቘፈ ፈስቲቫል  ካብ 3 ክሳብ 5 ጥሪ ኣብ ከተማ መልበርን ኣካዪዶም።
ኣብቲ ካብ ዝተፈላለያ ከተማታት ኣውስትራልያን ኒውዚላንድን ዝመጹ ኤርትራውያንን ዕዱማት ኣጋይሽን ዝተረኽቡሉ ሃገራዊ ምትእኽኻብ፡ ጠቕላሊ ቈንስል ኤርትራ ኣብ ኣውስትራልያ፡ ኣቶ መሓሪ ተኸስተ፡ ኣብ  ኣብ ዝተፈላለየ ጽላታት መንጠሪ ባይታ ዝኾኑ መሰረታት ከምእተሰላሰሉ ብምጥቃስ፡ ኣብዚ ኣቲናዮ ዘሎና ዓመት፡ ብዓጸፋ ስራሕ ዕብየት ሃገርና ንምርግጋጽ፡ ሓያል ጻዕሪ ክካየድ ተበጋጊሱ ስለዘሎ፡ ኣበርክቶ ኩሉ ዜጋ ክዓዝዝ ኣዘኻኺሩ።
ዕብየትና ውሑስ ዝኸውን፡ ምስ ጐረባብትናን ዞባናን ርጉእን ሰላማውን ዝምድና ምስ ዝህልወና እዩ ዝበለ ኣቶ መሓሪ፡ መንግስቲ ኤርትራ ኣብ ዞባውን ኣህጉራውን ጽምዶታትን ሽርክናን ብምእታው፡ ምስ ብዙሓት ሃገራትን ትካላትን ንሓባራዊ ረብሓ ዕቱብ ጻዕርታት የካይድ ከምዘሎ ገሊጹ።
እቲ ንሰለስተ መዓልታት ዝቐጸለ ፈስቲቫል፡ ብስእላዊ ምርኢት፡ ንብሄራትና ብዘንጸባርቕ ምርኢት ኣልባሳትን ትልሂትን፡ ከምኡውን ንታሪኽ ሓርነታዊ ቃልስና ብዝገልጽ ሙዚቃዊ ድራማን ካልእ ባህላዊ መደባትን ደሚቑ ነይሩ።
ኣብ ሽወደን ድማ፡ ሙዚቃዊ መሰናድኦ ዝሓቘፈ  ዙር ብድሆ፡ ብ4 ጥሪ ኣብ ከተማ ስቶክሆልም ብውዕዉዕ መንፈስ ከምእተኻየደ፡ ካብቲ ቦታ ዝበጽሓና ሓበሬታ ኣረዲኡ።
  
ቀ/ሚኒስተር ኣቢይ ኣሕመድን ፕረዚደንት መሓመድ ዓብዱላሂን ናይ ስራሕ ምብጻሕ ፈጺሞም
ቀዳማይ ሚኒስተር ፈደራላዊት ደሞክራስያዊት ሪፓብሊክ ኢትዮጵያ ዶክተር ኣቢይ ኣሕመድን፡ ፕረዚደንት ፈደራላዊት ሪፓብሊክ ሶማልያ መሓመድ ዓብዱላሂ መሓመድን፡ ኣብ ኤርትራ ናይ ስራሕ ምብጻሕ ፈጺሞም።
ቀዳማይ ሚኒስተር ኣቢይ  ሰንበት 26 ሰዓት 6፡00 ናይ ምሸት ኣስመራ ኣብ ዝኣተወሉ፡ ፕረዚደንት ኢሳይያስ ኣፈወርቂ ኣብ ኣህጉራዊ መዓርፎ ነፈርቲ ኣስመራ ብናይ ክብሪ ሰልፊ ዝተሰነየ ኣቀባብላ ገይሩሉ።
ፕረዚደንት ኢሳይያስን ቀዳማይ ሚኒስተር ኣቢይን ኣብ ኣዳራሽ ሃገር ኣብ ዝገበርዎ ቀዳማይ ርክብ፡ ነቲ ፕረዚደንት ኢሳይያስ ኣብ ዝሓለፈ ወርሒ ታሕሳስ ኣብ ኣዲስኣበባ ምብጻሕ ኣብ ዝፈጸመሉ ዝተዘራረቡሉ ጉዳያት ንምስፋሕን፡ መደባት ትግባረኡ ንምሕንጻጽን ኣብ ዘኽእል መዳያት ተመያዪጦም።
ክልቲኦም መራሕቲ ኣማስያኦም፡ ካብ ኣዳራሽ ሃገር ተበጊሶም ብጐደና ሓርነት ኣቢሎም ክሳብ ሜዳ ባሕቲ መስከረም ብእግሪ ተዘዋዊሮም።
ቀዳማይ ሚኒስተር ኣቢይ ኣሕመድ፡ ናይ ክልተ መዓልትታት ዑደቱ ዛዚሙ  ትማሊ ሰዓት 6፡00 ድሕሪ ቀትሪ ናብ ሃገሩ ተፋንዩ።
ካብ ኣህጉራዊ መዓርፎ ነፈርቲ ኣስመራ ኣብ ዝተበገሰሉ ድማ፡ ፕረዚደንት ኢሳይያስ ኣፈወርቂ ብናይ ክብሪ ሰልፊ ኣፋንይዎ።
ሚኒስተር ምክልኻል ፈደራላዊት ደሞክራስያዊት ሪፓብሊክ ኢትዮጵያ ኣቶ ለማ መገርሳ፡ ምስ ቀዳማይ ሚኒስተር ኣቢይ ኣሕመድ ሓቢሩ መጺኡ ነይሩ።
ፕረዚደንት ፈደራላዊት ሪፓብሊክ ሶማልያ መሓመድ ዓብዱላሂ መሓመድ ትማሊ 27 ጥሪ ሰዓት 10፡15 ቅድሚቐትሪ ኣስመራ ኣብ ዝኣተወሉ ድማ፡ ፕረዚደንት ኢሳይያስ ኣፈወርቂ፡ ኣብ ኣህጉራዊ መዓርፎ ነፈርቲ ኣስመራ ብናይ ክብሪ ሰልፊ ዝተሰነየ ኣቀባብላ ገይሩሉ።
ሚኒስተር ፖስታ፡ ቴለኮሚኒኬሽንን ቴክኖሊጂን ኣብዲ ኣሺር ሓሰንን፡ ኣማኻሪ ፖሊሲ ዝምድናታት ወጻኢ ዶክተር ኑር ዲሬ ሕርሲን፡ ምስ ፕረዚደንት መሓመድ ሓቢሮም መጺኦም ኣለዉ።
ኣብ ክልቲኡ ናይ ምቕባል ስነስርዓት፡ ሚኒስተር ጉዳያት ወጻኢ ኣቶ ዑስማን ሳልሕን ኣማኻሪ ፕረዚደንት ኣቶ የማነ ገብረኣብን ተረኺቦም ነይሮም።
  
ዓለማዊ መዓልቲ ብርሃን ዓይኒ-10 ጥቅምቲ ተዘኪራ
ዓለማዊ መዓልቲ ብርሃን ዓይኒ፡ ቀዳምነት ንብርሃን ዓይኒ ብዝብል ቴማ፡ ትማሊ 9 ጥቅምቲ ኣብ ቀጽሪ ኮሌጅ ሕክምናን ስነፍልጠት ጥዕናንኦሮታ ተዘኪራ።
ኣብቲ ብኮሌጅ ሕክምናን ስነፍልጠት ጥዕናንኦሮታ ዝተወደበ መደብ፡ ዲን ናይቲ ኮሌጅ ዶክተር የማነ ስዩም፡ ብመሰረት ናይ 2015 መጽናዕቲ፡ ኣስታት 253 ሚልዮን ካብ ህዝቢ ዓለም ናይ ዑረትን ርእየትን ጸገም ከምዘለዎ ሓቢሩ።
ናይ ሎሚ ዓመት ቴማ፡ ነቲ ካብ 2014 ክሳብ  ዝትግበር  ብውድብ ጥዕና ዓለም ዝወጸ ዓለምለኻዊ ምርግጋጽ ጥዕና ዓይኒ መሰረት ዝገበረ ከምዝኾነ ድማ ኣረዲኡ።
ኤርትራ፡ ሓንቲ ካብተን ጥዕና ዓይኒ ንምውሓስ ብዕቱብ ዝሰርሓ ዘለዋ ሃገራት ምዃና ዝጠቐሰ ዶክተር የማነ፡ ኮሌጅ ሕክምናን ስነፍልጠት ጥዕናንኦሮታ፡ ሞያውያን ኣብ ምፍራይ፡ መጽናዕትታት ኣብ ምክያድ፡ ቀንዲ ጠንቂታት ዑረት ኣብ ምልላይ፡ ጥዕና ዓይኒ ዘውሕሱ ስልጠናታት ኣብ ምውዳብን ካልእን ኣበርክቶ ይገብር ከምዘሎ ሓቢሩ።
ኣብ ሚኒስትሪ ጥዕና ዋና ዳይረክተር ህዝባዊ ጥዕና ዶክተር ዓንደብርሃን ተስፋጽዮን እውን፡ ኤርትራ ኣብ ምውሓስ ጥዕና ዓይኒ ብዛዕባ እትገብሮ ዘላ ጻዕርታት ዝርዝራዊ መብርሂ ሂቡ።
ኣብቲ መደብ፡ ክውገድ ዝከኣል ዑረት ንምንካይ ኣብ ክንክን ሕሙማት ክግበር ብዛዕባ ዘለዎ ኣተኵሮን፡ ካልኦት ምስ ወፍሪ ምውጋድ ዑረት ኣብ ዝተሓሓዙ ዛዕባታትን ሞያዊ መብርሂ ቀሪቡ።
ዓለማዊ መዓልቲ ብርሃን ዓይኒ 10 ጥቅምቲ፡ ኣብ ሃገርና ንመጀመርያ  ብደረጃ ዓለም ድማ ንመበል 18 ግዜኣ ትዝከር ኣላ።
  
ኤርትራውያን ኣብ ወጻኢ፡ ኣብ ህሉው ኩነታት ሃገርን መድረኻዊ ሓላፍነቶምን ዘትዮም
ኤርትራውያን ነበርቲ ካርቱምን ከባቢኣን  ሱዳን፡ ኩዌት፡ ሃምቡርግ  ጀርመን፡ ኡፕሳላ  ሽወደንን ጁባን ከባቢኣን  ደቡብ ሱዳንን፡ ኣብ ህሉው ኩነታት ሃገርን መድረኻዊ ሓላፍነቶምን ዘተኰረ ዘተ ኣካዪዶም።
ብመሰረት ከካብ ቦታኡ ዝበጽሓና ሓበሬታ፡ ፈጻሚ ጉዳያት ኤምባሲ ኤርትራ ኣብ ሱዳን ኣቶ ኢብራሂም እድሪስ፡ ቊጠባዊ ሓርነት ንምጉንጻፍን ማሕበራዊ ፍትሒ ንምስፋንን ብመትከል ርእሰምርኰሳ ዝሰላሰል ዘሎ ልምዓታዊ መደባትን ገስጋሱን ከምኡውን ንህሉው ኩነታት ዞባናን ኣህጉርናን ኣመልኪቱ፡ ንኤርትራውያን ተቐማጦ ካርቱምን ከባቢኣን ሰሚናር ኣካዪዱ።
ኣብቲ ሰሚናር ኣቶ ኢብራሂም፡ ኣብዚ ሓድሽ መድረኽ ርጉእ ጎደቦ ንምፍጣር ዝተፈላለየ ናይ ሽርክነትን ምትሕግጋዝን ንጥፈታት ይካየድ ከምዘሎን ዘተባብዕ ውጽኢት ይርከቦ ምህላዉን ብምጥቃስ፡ ኣብ ሱዳን ድሕሪ ዝመጸ ለውጢ፡ ክልተኣዊ ዝምድና ንምድንፋዕ ይስራሓሉ ከምዘሎ ገሊጹ።
ኣቶ ኢብራሂም ኣስዒቡ፡ ንምሕያል ማሕበረኮም ከምኡውን ስሉጥን ጽፉፍን ቈንስላዊ ኣገልግሎት ንምሃብ ዘኽእል መደባት ኣብዚ ሒዝናዮ ዘለና ዓመተ ገጽ 2 ገጽ 5 ገጽ 6 ገጽ 7 ገጽ 9 መጥቃዕቲ ሎከርቢ  ክዕበጥ ዝተደልየ ሓቂ ህዝብታትን ባህልታቶምን ቀረብ ጸዓት ካበይ ናበይ     ምስ ተጋዳሊት መኣዛ ገብረገርግስ    ራሽፎርድ ተወሳኺ መጉዳእቲ የጋጥሞ 2020 ይስርሓሉ ከምዘሎ ብምግላጽ፡ እቶም ዜጋታት ሓድነቶም ብምትራር ውዳበታቶም ከሐይሉ ተላብዩ።
እዚ ከምዚሉ እንከሎ፡ ኤርትራውያን ተቐማጦ ካርቱምን ከባቢኣን፡ መበል 40 ዓመት ምምስራት ሃማደኤ ብዝተፈላለየ ንጥፈታት ጸምቢሎም።
ኣደመንበር ሃማደኤ ኣብ ካርቱምን ከባቢኣን ወይዘሮ ኤደን ታደሰ ኣብ ዘስመዓቶ ቃል፡ ማሕበር ኣብዚ ናይ 40 ዓመታት ዕድመኡ ኣሳሊጥዎ ዘሎ ዓወታትን ዝሰገሮም ብድሆታትን ድሕሪ ምብራህ፡ ፍልጠት ዝዕጣቓ  ሞያ ዝሕላገታ ኤርትራዊት ጓልኣንስተይቲ ንምህናጽ ዘካየዶ ጻዕሪ ኣተባባዒ ዓወታት ኣመዝጊቡ ከምዘሎ ኣብሪሃ።
ኣብቲ ጽምብል፡ ሓላፊት ማሕበር ደቂኣንስትዮ ካልኦት ውዳበታት ደቂኣንስትዮን ሱዳን ናይ ደገፍ ቃል ኣቕሪበን።
ኣብቲ ብባህላውን ስነጥበባውን መሰናድኦታት ዝደመቐ ጽምብል፡ ኣብ ንጥፈታት ማሕበር ልዑል ኣበርክቶ ንዝገበሩ ኣካላትን ውዳበታትን፡ ከምኡውን መሓዙት ማሕበራት ናይ ምስጋና ወረቐት ክዕደል እንከሎ፡ ኣብ ጉዕዞ ሓርነታዊ ቃልሲ ከም ሓፋሽ ውድባት ብምዃን ልዑል ኣበርክቶ ንዝገበረት ኤርትራዊት ኣደ ወይዘሮ ለተዝጊ ሃብተሚካኤል ማማ ማርግሬት ብኤምባሲ ኤርትራ ዝተዳለወ ሽልማት ተዋሂቡ።
ብኻልእ ወገን፡ ማሕበረኮም ኤርትራውያን ኣብ ኩዌት፡ ኣብ  ናይ ዘካየዶ ንጥፈታት ገምጋም ኣካዪዱ።
ኣቦመንበርቲ ማሕበረኮም ኣቶ ሳልም ሳፊ ኣብ ዘስመዖ ቃል፡ ዝሓለፈ ዓመት  ዓመት ስራሕ ምንባራ፡ እቲ ማሕበረኮም ድማ ውዳበኡ ኣሐዪሉ ኣብ ኩሉ መደባት ኣበርክቶ ከምዝገበረ ብምጥቃስ፡ ኣብዚ ኣቲናዮ ዘለና ዓመተ 2020 ኣብ ምድንፋዕ መደባት ህንጸት ሃገርን ወፍርን ብቐዳምነት ከምዝሰርሑ ገሊጹ።
ተሳተፍቲ፡ ኣብ ዝቐረበ ጸብጻባት ድሕሪ ምዝታይ፡ ማሕበረኮም ዝያዳ ኣብ መንእሰያት ኣተኲሩ ንጥፈታቱ ከሰላስል ተላብዮም።
ብዘይካዚ፡ ኤርትራውያን ነበርቲ ከተማ ሃምቡርግ  ጀርመን፡ ቁጠባዊ ወፍሪ ኣብ ኤርትራ ብዝብል ቴማ ሰሚናር ወዲቦም።
ኣብ ኤምባሲ ኤርትራ ኣብ ጀርመን ሓላፊ ህዝባውን ኮማውን ጉዳያት ኣቶ ካሕሳይ ተወልደ፡ መንግስቲ  ዕብየትን ምዕባለን ቁጠባ ሃገር ንቕድሚት ዘሰጉምን መነባብሮ ዜጋታት ንምምሕያሽን ዝዓለመ ዕድላት ወፍሪ ኣጣጢሑ ከምዘሎ ብምግላጽ፡ ነፍሲወከፍ ዜጋ ተረባሒ ክኸውን ጸዊዑ።
ሓላፊ ዲፕሎማሲን ሜድያን ኣቶ ተኽሉ ለባሲ ብግደኡ፡ ልምዓታዊ መደባት ዝዕወት፡ ማሕበራዊ ፍትሒ ዘንግስ ኣተሓሳስባን ምስ ዝህሉ ምዃኑ ጠቒሱ፡ መንግስቲ ኤርትራ ኣብዚ መዳይዚ ብዘዋህለሎ ተመኲሮ ይጐዓዝ ከምዘሎ ገሊጹ።
ኤርትራውያን ነበርቲ ኡፕሳላ  ሽወደንውን ብ12 ጥሪ ኣብ ዘካየድዎ ተመሳሳሊ ሰሚናር፡ ናይ መኸተ ምዕራፍ ኣኽቲምና፡ ኣብ ምዕባለን ህንጸትን እንዋስኣሉ መድረኽ ኣቲና ኣሎና ዝበለ ፈጻሚ ጉዳያት ኤምባሲ ኤርትራ ኣብ ሃገራት ስካንዲናቭያ ኣቶ ዮናስ ማና፡ ብዛዕባቲ ዜጋታት ተረባሕቲ ጸጋታት ሃገሮም ንክኾኑ ተራሕዩ ዘሎ ናይ ወፍሪ ዕድላትን ኣገባባትን ሰፊሕ መብርሂ ሂቡ።
ብተወሳኺ፡ ኤምባሲ ኤርትራ ኣብ ሪፓብሊክ ደቡብ ሱዳን፡ ማሕበረኮም ጁባን ከባቢኣን፡ ከምኡውን ሽማግለ ምሕደራ ህንጻ፡ ብ28 ታሕሳስ ምስ ኤርትራውያን ወለዲ ኣብ ዘካየድዎ ርክብ፡ ቊጽሮም እናወሰኸ ዝመጽእ ዘሎ ኤርትራውያን ቈልዑ፡ ናይ ትምህርቲ ዕድላት ዝረኽቡሉ ባይታ ንምፍጣር ድሕሪ ዘካየድዎ ዘተ፡ ኣብ ቀጽሪ ኤምባሲ ኣብ ዝተዋደደ ኣዳራሽ ጽንዓት፡ ናይ መውዓሊ ህጻናትን ኣገልግሎት ቀዳማይ ክፍሊን ዝህብ ትካል ክዋደድ ብመሰረት ዝተበጽሐ ምርድዳእ፡ ካብ ዕለት 20 ጥሪ እቲ ኣገልግሎት ክጅምር ምዃኑ ተሓቢሩ።
ሽማግለ ምሕደራ ቤትትምህርቲ ብ12 ጥሪ ምስ ኤርትራውያን ወለዲ ተቐማጦ ጁባ ኣብ ዘካየድዎ ርክብ፡ ኣቦመንበር ናይቲ ሽማግለ ኣቶ ሚኪኤል ብርሃነ ኣብ ዝሃቦ መግለጺ፡ እቲ ዘይምሃር ህጻን ንኸይህሉ ዝዓለመ ኣገልግሎት ምስ ምሉእ መሳለጥያታቱ ተዋዲዱ ምህላዉ፡ ንኣድማዕነቱ ድማ ተሳትፎ ናይ ኩሎም ወለዲ ኣገዳሲ ምዃኑ ብምሕባር፡ ዓቕሚ ዘይብሎም ስድራቤታት ደቆም ተረባሕቲ ናይዚ ኣገልግሎትዚ ንክኾኑ ከምዝስራሓሉ ኣገንዚቡ።
  
ቻይናውያን ሞያውያን ጥዕና፡ ናይ መፋነዊ  ስነ-ስርዓት ተኻዪዱሎም
ኣብ ዝተፈላለያ ሆስፒታላት ናጻ ኣገልግሎት ክህቡ ዝጸንሑ 15 ቻይናውያን ሞያውያን ጥዕና፡ ናይ ሓደ ዓመት ኣገልግሎቶም ዛዚሞም መፋነዊ ስነስርዓት ተኻዪዱሎም።
ትማሊ 23 ነሓሰ ኣብ ኣስመራ  ሆቴል እምባሶርያ ኣብ ዝተኻየደ ስነስርዓት፡ ሚኒስተር ጥዕና ኣሚና ኑርሕሴንን ኣምባሳደር ህዝባዊት ሪፓብሊክ ቻይና ኣብ ኤርትራ ያንግ ዚጋንግን ዝርከቡዎም ዕዱማትን ሞያውያንን፡ ከምኡውን ነቶም ዝፋነዉ ዝትክኡ 18 ሞያውያን ተረኺቦም ነይሮም።
ሚኒስተር ኣሚና፡ እቲ ቻይናውያን ክኢላታት ጥዕና ኣብ ኤርትራ መጺኦም ዝህቡዎ ናጻ ኣገልግሎት፡ መርኣያ ናይቲ ኣብ መንጎ ክልቲአን ሃገራት ዘሎ ታሪኻዊ ዝምድናን ምትሕብባርን ምዃኑ ብምጥቃስ፡ ንዝፋነዉ ዘለዉ ኣባላት መበል 12 ጉጅለ ሓካይም  ጽቡቕ ጉዕዞ፡ ንተካእቶም ኣባላት መበል 13 ጉጅለ ድማ  እንቋዕ ብደሓን መጻእኩም ኢላ።
ካብ 1997 ጀሚሮም፡ ልዕሊ 200 ቻይናውያን ዶክተራትን ካልኦት ሞያውያን ጥዕናን ናብ ኤርትራ መጺኦም  ናጻ ሕክምናዊ ኣገልግሎት ከምዝሃቡ ዝጠቐሰ ኣምባሳደር ያንግ ዚጋንግ ብወገኑ፡ እዚ ን22 ዓመታት ዝቐጸለ መደብ፡ መግለጺ ናይቲ ጥቡቕ ክልተኣዊ ናይ ምትሕግጋዝ ዝምድና ከምዝኾነ ሓቢሩ።
እቶም ኣብ ኤርትራ ናይ ልዕሊ ሓደ ዓመት ናጻ ኣገልግሎት ዛዚሞም ዝተፋነዉ ሞያውያን ጥዕና፡ ኣብ ዝተፈላለያ ሆስፒታላት፡ ኣብ መብጣሕቲ፡ ኣኩፓንክቸር፡ ፍወሳ ውሽጣዊ ሕማማት፡ ከምኡውን ናይ መትኒን ካልእን ሕክምናዊ መዳያት ክነጥፉ ዝጸንሑ እዮም።
  
ላዕለዋይ ልኡኽ ኤርትራ፡ ኣብ ዋዕላ ሩስያን ኣፍሪቃን ተሳቲፉ
ብሚኒስተር ጉዳያት ወጻኢ ኣቶ ዑስማን ሳልሕ፡ ሓላፊ ቊጠባዊ ጉዳያት ህግደፍ ኣቶ ሓጐስ ገብረሂወትን ኣምባሳደር ኤርትራ ኣብ ፈደራላዊት ሩስያ ኣቶ ጴጥሮስ ጸጋይን ዝቘመ ላዕለዋይ ልኡኽ ኤርትራ፡ ካብ 23 ክሳብ 24 ጥቅምቲ ኣብ ሶቺ  ሩስያ ኣብ ዝተቓንዐ፡ ብዓይነቱ ናይ ፈለማ ዋዕላ ሩስያን ኣፍሪቃን ንሽርክነት ተሳቲፉ።
ኣብዚ መራሕቲን ወከልቲን ልዕሊ 40 ሃገራትን መንግስታትን ኣፍሪቃ ከምኡውን ሩስያ ዝተሳተፉሉ ዋዕላ፡ ላዕለዋይ ልኡኽ ኤርትራ፡ ሩስያ ምስ ኣፍሪቃ ኪህልዋ ዝኽእል ናይ ምሕዝነት ክህሎትን ክግበር ዘለዎን ዘነጽር መልእኽቲ መንግስቲ ኤርትራ ኣቕሪቡ።
ድሕሪ ምኽታም ዝሑል ኲናት፡ ኣብዚ ዝሓለፈ ርብዒ ዘመን፡ እንኮቐጽራዊ ዕብለላ ንምንጋስ ዝተኻየደ ዝምቡዕ ህቀናታት፡ ቅልውላዋትን ዕንወትን ኣኸቲሉ፡ ዘይተኸኣልነት ናይቲ ዓብላሊ ስነሓሳብ ብዘይውልውል ኣረጋጊጹ፡ ኣብ ቀራና መገዲ ስግግር ኣእትዩና ከምዘሎ ዝጠቐሰ መልእኽቲ ኤርትራ፡ ኣብዚ ዝሓለፈ ርብዒዘመን፡ ካብ ውሽጣዊ ሰለሎ ወጺኣ፡ ንዝተበየነላ ናይ ምግታእ ሓጹር ተጊራ፡ መደለቲኣን ጽልዋኣን ኣብ ምትዕርራይ እትርከብ ፈደራላዊት ሩስያ፡ ኣብ ውሽጢ ከምዚ ዝበለ ምምእዛን፡ ምስ ኣፍሪቃ ዝህልዋ ዝምድናታት ንምሕያል ትነጥፍ ምህላዋ ኣገንዚቡ።
መልእኽቲ ኤርትራ ኣስዒቡ፡ መዋእል ዝሑል ኲናት፡ ህዝብታት ኣፍሪቃ ካብ ጸልማት መግዛእትን ዝምታን ንምንጋፍ ዝተቓለሱሉን ሃገራት ናይ ምህናጽ መባእታዊ መድረኽን ምንባሩ ብምጥቃስ፡ መስረትቲ ኣቦታት፡ ሓርነትን ፍትሒን ተረጋጊጹ፡ ርግኣት ተዋሒሱ፡ ዝምታን ምዝመዛን ኣብቂዑ፡ ህዝብታት ዕብየትን ራህዋን ኪጐናጸፉ ምእንቲ ዝቐየስዎ መርሓጐደና፡ ብሰንኪ ዘይተገትአ ቀጻሊ ናይ ዕብለላን ዝምታን ኣጀንዳታት በቲ ሓደ፡ ብውሽጣዊ ምግምማዕን ብልሽውናን ድማ በቲ ኻልእ፡ ኣፍሪቃ ናይ ቅልውላዋት፡ ኲናት፡ ጥሜትን ስቅያትን ዝተዋሰነት ክፍለዓለም ከምዝዀነት ኣነጺሩ።
ልኡኽ ኤርትራ ኣብ ዘቕረቦ መልእኽቲ፡ ሃንቀውታ ህዝብታት ኣፍሪቃ ተጨባጢ ንምግባር ኣብ 1963 ዝተመስረተ ውድብ ሓድነት ኣፍሪቃ፡ ኣብ 30 ዓመታት ነቲ ዝተደልየ ሸቶታት ክወቅዕ ስለዘይከኣለ፡ ዝሓሸ ኣወዳድባ ኪግበረሉ ተባሂሉ ኣብ 2002 ሓድነት ኣፍሪቃ ከምእተመስረተ፡ እንተዀነ ግን፡ እዚውን ካብቲ ቅድሚኡ ዝነበረ ውድብ ብዘይሓይሽ፡ ካብ ዝተመስረተሉ ክሳብ ሕጂ 90 ሚእታዊት ፕሮጀክትታቱ ብናይ ወጻኢ ትኳቦ ዝምወል፡ ልዕሊ 50 ሚእታዊት ምምሕዳራዊ ባጀቱ ድማ ብምጽወታ ዝሽፈን ምዃኑ ጥራይ፡ መግለጺ ህላወኡ ከምዝኾነ ኣብሪሁ።
ዝበዝሐ ምስ ኣፍሪቃ ዝጸንሐ ናይ ምትሕግጋዝ ዝምድናታት ዝበሃል፡ ናይ ባዶድምር ጸወታዩ ኰይኑ ጸኒሑ። ዝበለ መልእኽቲ ኤርትራ፡ ብዙሕ ናብ ዓብለልትን ዘመትቲን ዝምልከት ኣጻብዕኳ እንተሃለወ፡ ቀንዲ ተሓመይቲ ኣፍሪቃውያን ባዕሎም ምዃኖም፡ ፍታሕ ናይቲ ሽግር ምርካብ ከኣ፡ ቀዳማዊ ሓላፍነት ናይ ኣፍሪቃውያን ከምዝኾነ ብምንጻር፡ ሓቀኛ ሽርክነት ኪምስረት ዝኽእል፡ ኣፍሪቃውያን ንሽግራቶም ሓቀኛ ፍታሕ ምስ ረኸቡ ጥራይ ምዃኑ ኣስሚሩሉ።
መልእኽቲ ኤርትራ ኣብ መወዳእታ፡ ፈደራላዊት ሩስያ ኣብ ኩሉ ዓውድታትን ግንባራትን ምስ ዘለዋ ደርማስ ክህሎት፡ ምስ ኣፍሪቃ ኪህልዋ ዝኽእል ናይ ምሕዝነት ክህሎት ዓቢ ከምዝኾነ ብምብራህ፡ ዝሓለፈ ጌጋታት ኣሪማ፡ ካብቲ ናይ ካልኦት ዝጸንሐ ልሙድ ኣካይዳ ወጻኢ፡ ምስ ህልውን መጻኢን ዓለማዊ ኩነታት ብውድዓውነት ዝዛመድ፡ ናይ ኣፍሪቃ ክዉን ትሕተምዕቡል ኩነታት ዝግንዘብ፡ ንኣፍሪቃ ናይ ሓያላን ዝምታ መቈራቘሲ ባይታ ዘይገብር፡ ኣፍሪቃውያን ቅድሚ ዝኣገረ ሽግራቶም ባዕላቶም ኪፈትሑን ጸጋታቶም ኣጐሳጒሶምን ኣማዕቢሎምን ንሓቀኛ ሽርክነት ዝበቕዑሉን ዕድል ዝህብ፡ ከምኡውን ንኣህጉራዊ ሕጊ ዝምእዘዝ ዓለማዊ ስርዓት ንምንጋስ ዝዂስኲስ ናይ ሓባር መርሓጐደና ስኢልካ ንምትሕግጋዝ ዝዓለመ ክኸውን ተማሕጺኑ።
ጐድኒጐድኒቲ ዋዕላ፡ ላዕለዋይ ልኡኽ ኤርትራ፡ ኣብ ጽላታት ወፍሪን ንግድን፡ ጸዓት፡ ዕደና፡ ምስናዕን ካልእን ዘተኰረ ርክባት፡ ምስ ዝምልከቶም ሰብመዚ ፈደራላዊት ሩስያ ኣካዪዱ።
  
በዓል ጥምቀት፡ ብክብ ዝበለ መዓርግ ተኸቢሩ
በዓል ጥምቀት፡ ትማሊ 20 ጥሪ ኣብ መላእ ሃገር ብክብ ዝበለ መዓርግ ተኸቢሩ።
ኣብ ከተማ ኣስመራ ኣብ ሜዳ ባሕቲመስከረም ኣብ ዝርከብ ባሕረጥምቀት ኣብ ዝተኻየደ ስነስርዓት፡ ሰበስልጣን መንግስቲ፡ ምእመናን ሊቃውንቲ፡ ውልደክህነት፡ ድያቆናትን ብኣሽሓት ዝቑጸሩ ምእመናንን ተረኺቦም ነይሮም።
ኣብ መንበረ ፓትርያርክ ኦርቶዶሳዊት ተዋህዶ ቤተክርስትያን ኤርትራ፡ ሓላፊ ስብከተወንጌል መምህር ስምኦን በየነ፡ ነቲ በዓል ዝምልከት ዝርዝራዊ ኣስተምህሮ ድሕሪ ምሃብ፡ ህዝቢ  ብሰላምን ብሓድነትን በዓላቱ ንኽጽምብል ህይወቶም ንዘወፈዩ ሰማእታት ኤርትራ፡ ክብርን ሞጐስን ኢሎም።
ብሕማም ኣብ ቤቶም ንዘለዉን ኣብ ስደትን ኣብ መከራን ንዝርከቡን ኤርትራውያን ድማ ምሕረት ተመንዮም።
ከምኡውን ኣብ ሓለዋ ሃገርን መደባት ልምዓትን ንዝተዋፈሩ  ንኤርትራን ህዝባን ድማ ብሓፈሻኡ  ሰናይ ምንዮቶም ገሊጾም።
ብድሕሪዚ፡ ሊቃውንቲን ካህናትን ነቲ በዓል ዘንጸባርቕ ብከበሮን ጸናጽልን ዝተሰነየ ሽብሸባ ኣካዪዶም።
ኣብ መወዳእታ፡ ኣብ መንበረ ፓትሪያርክ ኦርቶዶክሳዊት ተዋህዶ ቤተ ክርስትያን ኤርትራ ዓቃቢ መንበር ብጹእ ኣቡነ ጴጥሮስን፡ ዋና ጸሓፊ ቅዱስ ሲኖዶስ ብጹእ ኣቡነ ሉቃስን፡ ብካህናት ተሰንዮም ንባሕረጥምቀት ብኣርባዕተ መኣዝን ባሪኾምን ማይ ጥምቀት ንምእመናን ነጺጎምን።
  
ሳዋ – ‘ተወሳኺ ትምህርቲ’ ደረጃ ፍልጠት ተመሃሮ የቀራርብ
ኣብ ሳዋ፡ ጐድኒጐድኒቲ ኣብ ክፍሊ ዝወሃብ ስሩዕ ትምህርቲ፡ ኣብ መንጎ ተመሃሮ ንዘሎ ናይ ፍልጠት ጋግ ብምጽባብ  ብቕዓቶም ክብ ንምባል ዝወሃብ ዘሎ ተወሳኺ ትምህርቲ፡ ኣብ ምብራኽ ሞራልን ብቕዓትን ተመሃሮ ጽቡቕ ውጽኢት ይርከቦ ከምዘሎ ተገሊጹ።
ኣወሃሃዲ ናይቲ ኣብ መንበሪ ተመሃሮ ዝወሃብ ትምህርታዊ ሓገዝ  መምህር በሪሁዋ የማነ፡ እዚ ቅድሚ 12 ዓመታት ኣብ መበል 21 ዙርያ ሃገራዊ ኣገልግሎት፡ ብወለንታውያን መማህራን ዝተጀመረ መደብ፡ ኣድማዕነቱ ተራእዩ ካብ ዓመተትምህርቲ 20102011 ብስሩዕ ተታሒዙ ይስራሓሉ ከምዘሎ ገሊጹ።
ቀንዲ ዕላማኡ  ተመሃሮ ኣብ ሃገራዊ መልቀቒ ፈተና ተመጣጣኒ ብቕዓትን ፍልጠትን ሒዞም ንክቐርቡ ምዃኑ ድማ ኣረዲኡ።
ሓላፊ ኣካዳሚያዊ ጉዳያት መምህር ምሕረትኣብ ገብረስላሴ፡ ቤትትምህርቲ ዋርሳይይከኣሎ፡ ካብ መላእ ሃገር ዝተፈላለየ ድሕረባይታን ብቕዓትን ዘለዎም ተመሃሮ ስለእትቕበል፡ ደረጃ ፍልጠቶም ብምቅርራብ ውጽኢቶም ክብ ንምባል፡ ዕቱብ ጻዕሪታት ከምዝካየድ ሓቢሩ።
እቲ ዝወሃብ ዘሎ ተወሳኺ ትምህርቲ፡ ተመሃሮ ርእሰምትእምማኖም በሪኹ  ረጊኦም ንኽጽዕሩ ዝድርኽ ኮይኑ ከምዝረኸብዎ ዝጠቐሰ መምህር ምሕረትኣብ፡ እቲ ዝጸንሐ ናይ ፍልጠት ጋግ ምሉእ ብምሉእ ከተመዓራርዮ እኳ ዝከኣል እንተዘይኮነ፡ ብመጠኑ ንምጽባቡ ተኻኢሉ ከምዘሎ ኣብሪሁ።
  
ሚ/ሕርሻ ዓመታዊ ገምጋም ስራሕ ኣካዪዱ
ኣብ  ኣብ መላእ ሃገር 29 ዲጋታት ከምእተሰርሓ፡ ሚኒስትሪ ሕርሻ ብ16ን 17ን ጥሪ ኣብ ኣስመራ ኣብ ዘቃነዖ ዓመታዊ ገምጋም ገሊጹ።
ኣብቲ ዝተዓሙ መደባት  ምስናይ ብልጫታቶምን ሕጽረታቶምን ብዝርዝር ዝቐረቡሉ ገምጋም፡ ምህርቲ ኣእካል ኣብ ዞባ ማእከል ምስ ናይ 2018 ክነጻጸር እንከሎ ብ11 ሚእታዊት፡ ናይ ቅብኣት ኣዝርእቲ ብ121 ሚእታዊት፡ መዓር ድማ ብ45 ሚእታዊት ዕብየት ከርኢ እንከሎ፡ ብኣንጻሩ እቶት ጸባ ብ3 ሚእታዊት ከምዝነከየ፡ እቲ ምኽንያት ድማ ሕጽረት መግቢ እንስሳ ከምዝኾነ በሪሁ።
ኣብ  ብዝነበረ ዝምስገን ዝናብ፡ ልዕሊ 14 ሚልዮን ኩንታል ኣእካል ከም እተረኽበ ዝሓበረ ጸብጻብ ጨንፈር ሚኒስትሪ ሕርሻ ዞባ ጋሽባርካ፡ እዚ ምስ ናይ ዝሓለፈ ዓመት እንክነጻጸር ብዕጽፊ ከምዝወሰኸ፡ እቶት ኣሕምልቲ ግና ከምዝጐደለ ኣነጺሩ።
ኣብ ዞባ ሰሜናዊ ቀይሕ ባሕሪ ድማ፡ ልዕሊ ሰለስተ ሚልዮን ሊትሮ ጸባ ክፈሪ እንከሎ፡ ምህርቲ መዓር ብ15 ሚእታዊት ከምዝወሰኸ፡ ፍርያት እንቋቚሖ ግና ብኣንጻሩ ብ21 ሚእታዊ ከምዝነከየ ክጥቀስ እንከሎ፡ ኣብ ወርሒ ሕዳር ዝተራእየ ክልተ ዓይነት ኣንበጣ፡ ብውሁድ ጻዕሪ ናይ ኩሎም ኣካላትን ሓይልታት ምክልኻልን፡ ኣብ ዘራእቲ ጉድኣት ከየውረደ ኣብ ቁጽጽር ከምዝወዓለ ተገሊጹ።
ተሳተፍቲ ኣብ ዝቐረበ ጸብጻባት ድሕሪ ዘካየድዎ ዘተ፡ ጎኒጎኒቲ ዘመናዊ ቆፎ፡ ብዋግኡ ዝሓሰረን ብቐሊሉ ዝዳሎን ጋብላዊ ቆፎ ክድፋኣሉ፡ ጻህያይ እናሳዕረረ ይኸይድ ስለዘሎ ናይ ምቁጽጻሩ ስራሕ ክሕይል፡ ምጥቃም ጸረባልዕ ንምርባሕ ንህብን ምህርቲ መዓርን ዘይጸሉ ክኸውን፡ ሕጽረት ክኢላዊ ዓቕሚሰብ ፍታሕ ክናደየሉ ዝብሉን ካልኦትን ርእይቶታት ኣቕሪቦም።
ሚኒስተር ሕርሻ ኣቶ ኣረፋይነ በርሀ ኣብ ዝሃቦ መዛዘሚ ቃል፡ ንኡስ  ውሁድ መደብ ስድራቤታዊ ሕርሻ ወትሩ ክስራሓሉ ብምዝኽኻር፡ ካብ ምፍዋስ ማይክዖ ዝጅምር ማይን ሓመድን ናይ ምዕቃብ ዕዮ፡ ናይ ቀዳምነታት ቀዳምነት ክኸውን ከምዝግባእ ኣገንዚቡ።
ንምምዕባል ምሩጻት ኣዝርእቲ ብዝምልከት ድማ፡ ሚኒስተር ሕርሻ፡ ብምርምር ዝሓለፉ ምሩጻት ኣዝርእቲ ናብ ሓረስቶት ተዘርጊሖም እቶታውነት የሰስኑ ከምዘለዉ ብምጥቃስ፡ ኣብ 2020 እቲ ናይ ምርምርን ምብዛሕን ዕማም ብዝለዓለ ክድፋኣሉ ምዃኑ ሓቢሩ።
  
ሚ/ሕርሻ፡ ስግኣት ኣንበጣ ምድረ-በዳ ይቕጽል ከምዘሎ ገሊጹ
ኣብ ሃገርና ብፍላይ ድማ ኣብ ገማግም ባሕሪ ዘሎ ክሊማን ለምዒን፡ ንምርባሕ ኣንበጣ ምድረበዳ ምቹእ ስለዘሎ፡ ካብ ቃሮራ ክሳብ ከባቢ ገልዓሎ ኣብ ምክልኻል ኣንበጣ ዘተኰረ ወፍሪ ገና ይቕጽል ከምዘሎ፡ ሚኒስትሪ ሕርሻ ሓቢሩ።
ኣብቲ ሚኒስትሪ ወኪል ሓበሬታ ኣንበጣ ምድረበዳ መንእሰይ ሰላም ተኽላይ፡ ኣብ ሰፊሕ ከባቢታት ዞባ ሰሜናዊ ቀይሕ ባሕሪ  ቀጻሊ መኸተ ኣንጻር ኣንበጣ እኳ ይካየድ እንተሎ፡ ገና ካብ ስግኣት ለበዳ ከምዘይወጻእና ገሊጻ።
ኣብ ምብራቕ ኣፍሪቃን ስግር ህንዳዊ ውቅያኖስን ቀይሕባሕሪን ኣብ ዝርከባ ሃገራት ዘሎ ኩነታት ለበዳ ኣንበጣ ምድረበዳ  ገና ኣሰካፊ ከምዘሎ ብምሕባር፡ ብፍላይ ደቡባዊ ምብራቕ ክፋል ሃገርና ካብ ጎረባብቲ ሃገራት ብዝብገስ ቀጻሊ ወራራት ኣንበጣ ይጥቃዕ ብምህላዉ፡ ዳርጋ ንምሉእ ዓመት ዝኸይድ ወፍሪ ምክልኻል ኣንበጣ ክህሉ ምዃኑ ኣገንዚባ።
ኤርትራ ነዚ ኩነታት ብደቂቕ ከም እትከታተሎ ዝገለጸት መንእሰይ ሰላም፡ ብደረጃ ዞባውን ብምውህሃድ ዓለማዊ ውድብ መግብን ሕርሻን፡ ምስ ዝምልከተን ትካላት ቀጻሊ ምልውዋጥ ሓበሬታ ከምዝግበር ሓቢራ።
ዛጊት ኣብ ዘራእቲ ዝወረደ ጉድኣት ከምዘየለ ዝጠቐሰት መንእሰይ ሰላም፡ ምምሕዳራት  ከም ወትሩ ተራኦም ከዕዝዙ፡ ህዝቢ ድማ ዝኾነ ተርእዮ ወራር ኣንበጣ ምስ ዝዕዘብ፡ ብህጹጽ ኣብ ከባቢኡ ንዝርከብ ቤትጽሕፈት ምምሕዳርን ጨንፈር ሕርሻን ክሕብር ተላብያ።
  
ንንኡሳን ዞባታት በሪኽን ሎጎ-ዓንሰባን ዘራኽብ ጽርግያ ይሰፍሕ ኣሎ
ንዞባታት ማእከልን ጋሽባርካን ዘራኽብ  ካብ ጻዕዳክርስትያን ናብ ዓዲንኣምን ዝወስድ ናይ ሓመድ ጽርግያ ናይ ምጽጋንን ምስፋሕን ዕማም፡ ከምኡውን ክፋል ቅናታዊ ጽርግያ ኣስመራ ዝኾነ፡ ካብ ቤትገርጊስ ናብ እምባደርሆ ዝሕወስ መስመር ብቕጥራን ናይ ምልባጥ ስራሓት ይሰላሰል ኣሎ።
በዚ ብውህደት ፕሮጀክት ዓዲሃሎ፡ ኣሃዱታት ሓይልታት ምክልኻልን ኩባንያ ህንጻ ኣስቤኮን ዝሰላሰል ዘሎ ዕማም፡ ካብ ጻዕዳክርስትያን ናብ ዓዲንኣምን ዝኣቱ 30 ኪሎሜተር፡ እቲ ካብ ቤትገርጊስ ብበለዛ ኣቢሉ ናብ መስመር ኣስመራ  ከረን ዝጽንበር ድማ፡ 122 ኪሎ ሜተር የጠቓልል።
ኣወሃሃዲ ናይ ክልቲኡ ፕሮጀክትታት ኮሎኔል ብርሃነ ኤልያስ ንኤሪና ኣብ ዝሃቦ ሓበሬታ፡ ናብ ዓዲንኣምን ዝኣቱ መስመር፡ ነተን ሰንጢቑወን ዝሓልፍ ዓድታት  ዓዲቘንጺ፡ ዓዲያቆብ፡ ሃዘጋ፡ ዓዲቢደልን ጎዳጒዲን፡ ከምኡውን ተጸጊዑወን ንዝሓልፍ ብርክት ዝበላ ዓድታትን ቊሸታትንንኡሳን ዞባታት በሪኽን ሎጎዓንሰባን ኣገልግሎት ብምሃብ፡ ኣብ ማሕበረቊጠባዊ ህይወትን መደባት ህንጸትን ልምዓትን መስተርሆ ከምዝፈጥር ኣረዲኡ።
ኣብ መስመር ቤትገርጊስ  እምባደርሆ ንዝካየድ ዘሎ ስራሓት ምልባጥ ቅጥራን ብዝምልከት፡ ኮሎኔል ብርሃነ፡ እቲ ንዓዲንፋስን በለዛን ሰንጢቑ ዝሓልፍ ክፋል ቅናታዊ ጽርግያ ከተማ ኣስመራ ዝኾነ ኣገዳሲ መስመር፡ ብፍላይ ዓበይቲ ናይ ጽዕነት ማካይን ናብ ማእከል ከተማ ኣስመራ እናኣተዋ ክፈጥራኦ ዝጸንሓ ምጭንናቕ፡ ዝሓሸ ኣማራጺታት ብምፍጣር ፍታሕ ንምምጻእ ዝዓለመ ምዃኑ ገሊጹ።
ሓላፊ ተክኒክ ፕሮጀክት ዓዲሃሎ ቊጽሪክልተ፡ ኣቶ ብርሃነ ሃይለን ኣወሃሃዲ ዓቕሚሰብ ተለንተ ሃብቶም ግርማይን ድማ፡ ብዛዕባቲ ኣብ መስመር ጻዕዳክርስትያን ዓዲንኣምን ዝካየድ ዘሎ ስራሓት፡ እቲ ዕማም ብቐንዱ ብውህደት ምኵራትሞያውያንን ኣባላት ሓይልታት ምክልኻልን ይሰላሰል ምህላዉ ብምሕባር፡ ግፍሑ ካብ 4 ሜትሮ ዘይሓልፍ ዝነበረ መስመር፡ ናብ 20 ሜትሮ ይሰፍሕን ይደላደልን ከምዘሎ ገሊጾም።
ሓላፊ ኦፐሬሽን ኩባንያ ህንጻ ኣስቤኮ መሃንድስ ስዩም ተኽለ ብወገኑ፡ ኩባንያኦም ነቲ ብሓያል ጻዕሪ ዝሰፍሐን ዝተመድመደን መስመር ቤትገርጊስ  እምባደርሆ፡ ንዓበይቲ ናይ ጽዕነት መካይን ብዘገልግል ደረጃ ብቕጥራን ኣብ ምልባጥ ይነጥፍ ከምዘሎ፡ ድሮውን ኣስታት ፍርቂ ኪሎሜተር ከምዝዓመመ ገሊጹ።
  
ኮለጅ ሕክምናን ስነ-ፍልጠት ጥዕናን፡ ናይ ድሕረ-ምረቓ ትምህርቲ ጀሚሩ
ኮለጅ ሕክምናን ስነፍልጠት ጥዕናንኦሮታ፡ ናይ ድሕረምረቓ ትምህርቲ ንምኽፋት ከካይዶ ዝጸንሐ ምድላዋት ብምጽፋፍ፡ ብ25 ጥሪ ኣብ ኣዳራሽ ሆቴል ኣስመራፓላስ ወግዓዊ ናይ ምጅማር ጽምብል ኣካዪዱ።
ኣብቲ ስነስርዓት፡ ሚኒስተር ጥዕና ኣሚና ኑርሕሴን፡ ኣማኻሪ ፕረዚደንት ኣቶ የማነ ገብረኣብ፡ ከምኡውን ካብ ባፌት ፋውንዴሽን ዝተወከሉ ክኢላታት ተረኺቦም ነይሮም።
ፈጻሚ ዳይረክተር ኢንስቲትዩት ላዕለዎት ትካላት ትምህርትን ምርምርን ዶክተር ሃይለ ምሕጹን፡ እቲ ኮለጅ  ናይ ድሕረምረቓ ትምህርቲ ንምጅማር ኣብ ዝሓለፉ ዓመታት ሓያል ጻዕሪ ከካይድ ከምዝጸንሐ ብምሕባር፡ እቲ መደብ ክዉን ኣብ ዝኾነሉ ደረጃ ምብጽሑ ዘሕጒስ ምዃኑ ገሊጹ።
ዲን ኮለጅ ሕክምናን ስነፍልጠት ጥዕናንኦሮታ ዶክተር የማነ ስዩም፡ እቲ ናይ ድሕረምረቓ መደብ  ብሕክምና ህጻናትን ማህጸንን ከምዝጅምርን ነዚ ዝበቅዕ እኹል ምድላዋት ተገይሩ ከምዘሎን ሓቢሩ።
ዳይረክተር ባፈት ፋውንዴሽን  ኢትዮጵያዊት ፕሮፌሰር ሰናይት ፍስሃ ድማ፡ እቲ ዝወሃብ ትምህርቲ  ወረቐት ምስክር ንምሓዝ ዘይኮነ፡ ሓገዝካ ንእትደሊ ህይወት ምሕጋዝን ምድሓንን ከምዝኾነ ኣዘኻኺራ።
እቲ ናይ ድሕረምረቓ ትምህርቲ፡ ዝመጽእ 3 ለካቲት 2020 ክጅምር እዩ።
  
ኣቶ የማነ ገብረኣብ፡ ምስ መራሕቲ መ.ወ.ባ.ሱን ሓይልታት ለውጥን ዘትዩ
ኣማኻሪ ፕረዚደንት ኣቶ የማነ ገብረኣብ፡ ብ7ን 8ን ሓምለ ኣብ ካርቱም ምስ መራሕቲ መሰጋገሪ ወተሃደራዊ ባይቶ ሱዳንን መወባሱ ሓይልታት ንናጽነትን ለውጥን ተራኺቡ፡ ኣብ ምምዕባል ክልተኣዊ ዝምድናታት ዘትዩ።
ኣቶ የማነ ብ7 ሓምለ ምስ ኣቦመንበር መሰጋገሪ ወተሃደራዊ ባይቶ ሱዳን ሌ ጀነራል ዓብዱልፋታሕ ኣልቡርሃንን ምክትል ኣቦመንበር ናይቲ ባይቶ ሌ ጀነራል መሓመድ ሓምዳን ዳግሎን ኣብ ዝገበሮ ርክብ፡ ኣብ ምምዕባል ቁጠባዊ፡ ማሕበራውን ጸጥታውን ዝምድናን ምትሕግጋዝን ኤርትራን ሱዳንን ዘተኰረ ዘተ ኣካዪዱ።
እቲ ርክብ፡ ኣካል ናይቲ ኣብ ሞንጎ ክልቲኡ ወገናት ዝካየድ ቀጻሊ ምብጽጻሕን ምምኽኻርን ኰይኑ፡ ብቐንዱ ነቲ ዝምድና ንምድንፋዕ ኣብ ዝሕግዝ ምኽፋት ዶባትን ምንቅስቓስ ህዝቢ ካብን ናብን ኣገባባቱን ዘተኰረ እዩ።
ብዘይካዚ ኣቶ የማነ፡ ትማሊ 8 ሓምለ ምስ ቀንዲ መራሕቲ ሓይልታት ንናጽነትን ለውጥን ሱዳን ተመሳሳሊ ርክብ ኣካዪዱ።
ክልቲኦም ወገናት፡ መሰጋገሪ መድረኽ ብዛዕባ ዝፈጥሮ ሰፊሕ ዕድላትን ዝህልዎ ብድሆታትን ድሕሪ ዝገበሩዎ ዘተ፡ ኣብ ታሪኻዊ ምሕዝነታዊ ዝምድና ኤርትራን ሱዳንን ዝተሰረተ ድልዱል ምትሕግጋዝ ንምምዕባል ተሰማሚዖም።
  
ላዕለዋይ ልኡኽ ኤርትራ፡ ምስ ሚኒስተር ጉዳያት ወጻኢ ግብጺ ዘትዩ
ብሚኒስተር ጉዳያት ወጻኢ ኣቶ ዑስማን ሳልሕን ኣማኻሪ ፕረዚደንት ኣቶ የማነ ገብረኣብን ዝቘመ ላዕለዋይ ልኡኽ ኤርትራ፡ ትማሊ ኣብ ካይሮ ምስ ሚኒስተር ጉዳያት ወጻኢ ግብጺ ኣሰይድ ሳምሕ ሽኩሪ ተራኺቡ።
እዚ ናይ ትማሊ ርክብ፡ መቐጸልታ ናይቲ ኣብ መንጎ ሰብመዚ ኤርትራን ግብጽን ዝካየድ፡ ኣብ ክልተኣዊ ዝምድናታትን ዞባዊ ጉዳያትን ዘተኰረ ስሩዕ ናይ ምምኽኻር መደባት እዩ።
ኣብቲ ዘተ ዝተላዕሉ ዛዕባታት፡ ብቐንዱ ንክልተኣዊ መዳያት ንግድን ወፍሪን ማእከል ዝገበሩ እዮም።
ክልቲኦም ወገናት ብተወሳኺ፡ ኣብ ምዕባለታት ንሓጽቢ ሕዳሰ ብዝምልከት ዝካየድ ዘሎ ዘተ፡ ከምኡውን ህሉው ምዕባለታት ኢትዮጵያ ሓሳብ ንሓሳብ ተለዋዊጦም።
  
ቤት-ጽሕፈት ጠቕላሊ ኦዲተር፡ ንሰራሕተኛታት መንግስቲ ስልጠና ሂቡ
ቤትጽሕፈት ጠቕላሊ ኦዲተር፡ ምስ ማእከል ትካላዊ ብቕዓት ኤርትራ ብምትሕብባር፡ ኣብ ዝተፈላለያ ትካላት መንግስቲ ንዝነጥፉ ሰራሕተኛታትን ውሽጣዊ ኦዲተራትን፡ ካብ 9 ክሳብ 20 ሕዳር ኣብ ኣስመራ ስልጠና ሂቡ።
እቲ ስልጠና፡ ኣብ ትካላት ዝግበር ውሽጣዊ ኦዲት ንምውርጻጽ፣ ሃገራዊ ስትራተጂካዊ ውጥን ንምድላው፣ ከምኡውን ዓቕሚታት ምሕደራን መሪሕነትን ንምሕያል ዝዓለመ ኰይኑ፡ ብጠቕላላ 55 ኣባላት ተሳቲፎምዎ።
ኣብቲ ናይ ምዝዛም ስነስርዓት፡ ጠቕላሊ ኦዲተር ኣቶ ገብረእግዝኣብሄር ገብረመድህን ኣብ ዘስመዖ ቃል፡ እቲ ኣብ ክልተ እብረ ዝተዋህበ ስልጠና፡ ብቐንዱ ኣብ ትካላት መንግስቲ ንዘለዋ ኣሃዱታት ውሽጣዊ ኦዲት ዝሓቊፍ ስትራተጂካዊ ውጥን ንምድላው ምዃኑ ብምሕባር፡ ካብ 2021 ክሳብ 2025 ናይ ሓሙሽተ ዓመት ስትራተጂካዊ ውጥን ከምእተዳለወ፡ ነፍሲወከፍ ሰልጣኒ ድማ ኣብ ስራሕ ንምትግባሩ ሓላፍነት ከምዘለዎ ገሊጹ።
ፈጻሚ ዳይረክተር ማእከል ትካላዊ ብቕዓት ኤርትራ ዶክተር ኣቤል ሃብተማርያም ብወገኑ፡ ኩለን ትካላት መንግስቲ ብስትራተጂካዊ ውጥን ንኽምርሓ ቀጻሊ ጻዕሪ ይካየድ ከምዘሎ ብምጥቃስ፡ ሰልጠንቲ ንዝቐሰምዎ ትምህርቲ መበገሲ ብምግባር፡ ኣብ ትካላቶም ክሰርሑሉ ተላብዩ።
ዝወሰድዎ ስልጠና፡ ኣብ ስርሖም ጥራይ ዘይኮነ ኣብ ህይወቶምውን ናይ ባህሪ ለውጢ ንኸምጽኡ ዝሕግዝ ምዃኑ፡ ወከልቲ ሰልጠንቲ ሓቢሮም።
እቲ ናይ 5 ዓመት ስትራተጂካዊ ውጥን፡ ብደረጃ ሃገር ንኹሎም ውሽጣዊ ኦዲተራት ከስርሕ ብዘኽእል ተዳልዩ ከምዘሎ፡ እቲ ዝተረኽበ ሓበሬታ የነጽር።
  
ፈስቲቫል ኤርትራውያን ነበርቲ ሃገራት ስካንድናቪያ ብዓወት ተዛዚሙ
ጽንዓት ብጽንዓት ንልምዓት ብዝብል ቴማ ብ25 ሓምለ ብኣማኻሪ ፕረዚደንት ኣቶ የማነ ገብረኣብ ኣብ ከተማ ስቶክሆልም  ቀጽሪ ሓደ ልቢ ዝተኸፍተ መበል 21 ዓመት ፈስቲቫል ኤርትራውያን ነበርቲ ሃገራት ስካንድናቪያ፡ ብ28 ሓምለ ብልዑል ማዕርግ ብዓወት ከምእተዛዘመ፡ ኣወሃሃዲ ሽማግለ በዓላት ሓቢሩ።
እቲ ካብ መላእ ሃገራት ስካንድናቪያን ኤውሮጳን ዝመጹ ልዕሊ 10 ሽሕ ዜጋታት፡ ከምኡውን ዕዱማት ኣጋይሽ ዝተሳተፉዎ ፈስቲቫል፡ ሞያዊ ኣስተምህሮታት፡ ባህላውን ስነጥበባውን መደባት፡ ስእላዊ ምርኢት፡ ቁሸታት ገድልን ሃገራዊ ኣገልግሎትን፡ ከምኡውን ኣብ ህሉው ኩነታት ዘተኰረ ሰሚናራትን ካልእ መሰናድኦታትን ዘጠቓለለ ነይሩ።
ኣቶ የማነ ገብረኣብ፡ ንህሉው ኩነታት ሃገርናን መጻኢ መደባት መንግስትን፡ ከምኡውን ዞባዊ ምዕባለታት ኣመልኪቱ ሰፊሕ መግለጺ ድሕሪ ምቕራብ፡ ብተሳተፍቲ ኣብ ዝቐረቡ ሕቶታት መብርሂ ሂቡ።
ኣብ ቤትጽሕፈት ፕረዚደንት ሓላፊ ማእከል ካርታን ሓበሬታን ጆመትራ ኮሎኔል ጌታቸው መርሃጽዮን ብወገኑ፡ ንቐዳምነታት መደባት ሃገራዊ ልምዓትን ትግባረ ናይ ነዊሕን ቀረባን ውጥናትን ዝምልከት፡ ብካርታን ስእልን ዝተሰነየ ዝርዝራዊ መብርሂ ኣቕሪቡ።
ካልኦት ሞያውያንን ስነጥበባውያንን እውን፡ ኣብ ክንክን ጥዕና፡ ታሪኽ፡ ኣብ ባህሊን ካልእ ዓውድታትን ኣስተምህሮታት ሂቦም።
ኣብ መዛዘሚቲ ሃገራዊ ምትእኽኻብ፡ ንዕዉታት ውድድር ሽንግርዋ ሽልማት፡ ንተሳተፍቲ ሃገራት፡ ዞባታት፡ ኮማትን ማሕበራትን፡ ከምኡውን ቁሸት ገድሊን ቁሸት ሃገራዊ ኣገልግሎትን፡ ናይ ተሳትፎ ወረቐት ምስክርን ታርጌታን ተዓዲሉ።
  
ሓበሬታ ካብ ሚኒስትሪ ጥዕና
ኣብ ዞባ ደቡብ ኣብ ዝርከብ መወሸቢ ማእከላት ብዕለት 16 ሕዳር ብዝተገብረ ናይ ላቦራቶሪ መርመራታት፡ 25 ዜጋታት ብኮሮና ቫይረስ ምልካፎም ተረጋጊጹ።
እዞም ኣብ ዝሓለፈ ቀረባ ሳምንታት ብፍኑው ካብ ኢትዮጵያ ዝተመልሱ ዜጋታት፡ 17 ኣብ መወሸቢ ማእከል ሰንዓፈ፡ 6 ኣብ መወሸቢ ማእከል እንዳገርግስ፡ 2 ድማ ኣብ መወሸቢ ማእከል ዑበል ተዓቚቦም ዝጸንሑዮም።
እዚ ከምዚሉ እንከሎ፡ እቲ ቫይረስ ተረኺብዎም ኣብ ሆስፒታላት ዞባ ደቡብ ተዓቚቦም ሕክምናዊ ክንክን ክግበረሎም ዝጸንሑ 7 ዜጋታት፡ ሓውዮም ነናብ ቤቶም ተፋንዮም።
በዚ መሰረት፡ ኣብ ኤርትራ ጠቕላላ ቊጽሪ ብኮሮና ቫይረስ ዝተለኽፉ ዜጋታት፡ ክሳብ ሎሚ 518 በጺሑሎ። 451 ካብዚኦም ብዝተገብረሎም ሕክምናዊ ክንክን ሓውዮም ካብ ሆስፒታል ዝተፋነዉ ክኾኑ ከለዉ፡ 67 ድማ ገና ኣብ ሆስፒታላት ተዓቚቦም ይርከቡ።
ሚኒስትሪ ጥዕና
16 ሕዳር 2020
  
ኮለጅ ምሕደራ ዋኒንን ማሕበራዊ ስነ-ፍልጠትን 523 ተመሃሮ ኣመሪቑ
ኣብ ከተማ ዓዲቐይሕ ዝርከብ ኮለጅ ምሕደራ ዋኒንን ማሕበራዊ ስነፍልጠትን፡ ትማሊ 6 ሓምለ ኣብ ዘካየዶ ስነስርዓት  523 ተመሃሮ ኣመሪቑ።
እቶም ብዓውድታት  ኣተሓሕዛ ሕሳብ፡ ምሕደራ ዋኒን፡ ስነቁጠባ፡ ፋይናንስ፡ ምሕደራ ህዝቢ፡ ባንኪን፡ ምሕደራ ቱሪዝምን ሆቴልን፡ ቋንቋእንግሊዝ፡ ቋንቋታት ኤርትራን ስነጽሑፉን፡ ጂኦግራፍ፡ ታሪኽ፡ ጋዜጠኝነትን መራኸቢ ብዙሃንን፡ ሕጊ፡ ፖለቲካዊ ስነፍልጠትን ኣህጉራዊ ዝምድናታትን፡ ስነሰብን ስነጥንትን፡ ከምኡውን ስነማሕበራዊ ዕዮን ስነጥበባትን፡ ናይ ኮሌጅ ትምህርቶም ዝወድኡ ተመሃሮ፡ 251 ብዲግሪ፡ 272 ድማ ብዲፕሎማ እዮም ተመሪቖም።
ዲን ናይቲ ኮለጅ ዶር እስቲፋኖስ ሃይለማርያም፡ ንተመረቕቲን ወለድን ዮሃና ድሕሪ ምባል፡ ራእይ ናይቲ ኮለጅ፡ ብዝተፈላለዩ ዓውድታት ምሕደራ ዋኒንን ማሕበራዊ ስነፍልጠትን ዝበለጸ ማእከል ብቕዓት ብምዃን፡ ኣብ ሃገራዊ ማሕበረቁጠባዊ ልምዓት ንጡፍ ተራ ንምጽዋት ከምዝኾነ ገሊጹ።
እቲ ኮለጅ፡ ንምምዕባል ዓቕሚሰቡ እውን ዓቢ ኣተኲሮ ሂቡ ይሰርሓሉ ብምህላዉ፡ ኣብዚ ግዜዚ ብሓፈሻ 30 መማህራን  7 ካብኦም ንዶክትረይት ንላዕለዋይ ትምህርቲ፡ ናብ ዝተፈላለያ ሃገራት ልኢኹ የምህር ከምዘሎ ሓቢሩ።
ሚኒስተር ቱሪዝም ኣስካሉ መንቆርዮስ፡ መንግስቲ ኤርትራ ካብ መትከላት ማሕበራዊ ፍትሒ ብምንቃል፡ ትምህርቲ ንኹሉ ዜጋ ብናጻ ክሳብ ላዕለዎት ትካላት ትምህርቲ እናሃበ፡ ፍልጠትን ልምዓትን ሃገር ብውሽጣዊ ዓቕሚ ክምራሕን ክትግበርን ብዝተኸተሎ መንገዲ፡ በብዓመቱ ድሙቕ ውጽኢቱ ይዂላዕ ከምዘሎ ገሊጻ።
  
ሚኒስትሪ ሕርሻ፡ ኣብ መላእ ሃገር ሰፊሕ መደብ ክታበት ጥሪት የካይድ
ሚኒስትሪ ሕርሻ፡ ጥዕና ጥሪት ብምሕላው ዝህብኦ ምህርቲ ንምስሳን፡ ኣብ መላእ ሃገር ሰፊሕ መደብ ክታበት የካይድ ኣሎ።
ኣብዚ ኣስታት 15 ሚልዮን እንስሳታት ንምኽታብ ዝዓለመ መደብ፡ ሕማማት ፍሮማይ ከብቲ፡ ፍሮማይ ጤለበጊዕ፡ ሕማም ምቑላዕን ሕማም ዕቡድ ከልቢን ፍሉይ ኣተኩሮ ተዋሂብዎም ከምዘሎ፡ ጨንፈር ህዝባዊ ርክባት ሚኒስትሪ ሕርሻ ሓቢሩ።
ኣብ ሚኒስትሪ ሕርሻ ዳይረክተር ጨንፈር ጥዕና እንስሳን ብቚልን ዶክተር ዮናስ ወልዱ ኣብ ዝሃቦ ሓበሬታ፡ ክታበት ኣብ ምውሓስ ጥዕና ጥሪት ዘለዎ ግደ ርዱእ ስለዝዀነ፡ ሚኒስትሪ ሕርሻ ዓመትመጸ ዓቢ ኣድህቦ ሂቡ ከምዝሰርሓሉ ገሊጹ።
እቲ መደብ ብጽቡቕ ይቕጽል ከምዘሎ፡ ዛጊት ድማ ኣስታት 300 ሽሕ ጤለበጊዕን 100 ሽሕ ከብትን ከምእተኸትባ ዝጠቐሰ ዶር ዮናስ፡ ብቐጻሊ ሕማማት ዝርኣየሉ ቦታታት ተለልዩ፡ ፍሉይ ቈላሕታ ተዋሂብዎ ከምዘሎ ኣብሪሁ።
ኣብ መወዳእታ ዶክተር ዮናስ፡ ሓረስቶት ንኣገዳስነት ናይዚ መደብ ተገንዚቦም፡ ጥሪቶም ናብ ዝቐረበ ነቚጣ ብምውሳድ ብግቡእ ከኽትቡን ምትሕብባሮም ከዕዝዙን ኣዘኻኺሩ።
  
ሚኒስትሪ ዜና፡ ናይ  ንጥፈታት ስርሑ ብምግምጋም፡ ኣብ መደባት 2020 ዘትዩ
ሚኒስትሪ ዜና፡ ብ16 ጥሪ 2020፡ ዓመታዊ ኣኼባ ብምክያድ፡ ኣብ  ዝተሰላሰለ ስራሕን ውጽኢቱን፡ ከምኡውን ብድሆታቱን ሕጽረታቱን ብምግምጋም፡ ን2020 ኣብ ዝተሓንጸጸ ውጥን ሰራሕ ዘትዩ።
ሚኒስተር ዜና ኣቶ የማነ ገብረመስቀል ኣብ ዘቕረቦ ገምጋም፡ ኣብ ፡ ኣብ መሃንድስነት፡ ቴክኖሎጂ ሓበሬታ፡ ምምዕባል ዓቕሚሰብ፡ ምምሕዳርን ፋይናንስን፡ ከምኡውን ብሬድዮን ቴለቪዥንን፡ ጋዜጣታትን ዌብሳይትን ዝተሰላሰለ ዕማማት ብምግላጽ፡ እወታዊ ጎድኑን ብልጫታቱን፡ ከምኡውን ዝነበሮ ብድሆታትን ሕጽረታትን ብዝርዝር ኣብሪሁ።
ኣብቲ ዝቐረበ ገምጋም፡ ኣብ ርእሲቲ ዝጸንሐ መደባት ማዕከናት ዜና፡ ኣብ ዝሓለፈ ዓመት፡ ኣብ ቴለቪዥን ናይ ሰዓት 5፡00 ድሕሪ ቐትሪ ፈነወ ዜናን መደብ ትንታነ ዜናን ምትእትታዉ፡ ኣብ ሬድዮን ቴለቪዥንን መደባት ምዝንጋዕ ንምሕያል ዝተወስደ ተበግሶታት፡ ፍሉይ ኣጋጣሚታት፡ ከም ሃገራውን ሃይማኖታዊን በዓላትን ዲፕሎማሲያዊ ፍጻመታትን ንምንጽባራቕ ዝተዓመ ስራሕ፡ ዓበይቲ ልምዓታዊ ስርሓት ንምንጽባራቕ ዝተዳለወ መደባት፡ ኣበርክቶ መሻርኽቲ ትካላት ኣብ መራኸቢ ብዙሓን እናሓየለ ምምጽኡ፡ ኣብ ማሕበራዊ ሚድያ ዝተገብረ ኣተኵሮ፡ ብእወታ ዝጥቀስ ምዕባለታት ምንባሩ ተገሊጹ።
ሓደ ካብ ዓበይቲ መደባት 2020፡ ኣብ መንጎ መንግስቲ ኤርትራን ቻይናዊ ትካልን ብዝተኣትወ ውዕል ትግባረኡ ዝጅምር  ፕሮጀክት ምስግጋር ናብ ዲጂታል ፈነወ   ምዃኑ ዝጠቐሰ ሚኒስተር የማነ፡ እዚ ፕሮጀክትዚ፡ ነቲ ዝጸንሐ ናይ ኣናሎግ ፈነወ ናብ ዲጂታል ብምቕያር፡ ሃገራዊ ዓቕሚ ፈነወታት ሬድዮን ቴለቪዥንን ብስፍሓቱን ዓይነቱን ክብ ዘብል ምዃኑ ኣረዲኡ። ምስዚ ፕሮጀክትዚ ተኣሳሲሩ ድማ፡ ዓቕሚሰብ ናይ ምስልጣን ሰፊሕ መደብ ተታሒዙ ከምዘሎ ኣገንዚቡ።
ብዘይካዚ፡ መደባት ማዕከናት ዜና ንምምሕያሽን ንምሕያልን ዝተታሕዙ ካልኦት መደባት ኣብቲ ውጥን ብዝርዝር ቀሪቦም።
ተሳተፍቲ፡ ነቲ ዝቐረበ ገምጋምን መጻኢ ውጥን ስራሕን ድሕሪ ምስማዕ፡ ኣብ ዝቐረበ ጸብጻብ ዘለዎም ሕቶታትን ርእይቶታትን ኣቕሪቦም።
  
መጻሕፍቲ ዶክተር ተኸስተ ፍቓዱ ተመሪቐን
ብዶክተር ተኸስተ ፍቓዱ ዝተዳለዋ፡ 332 ገጻት ዝሓዘት ታሪኽ ዘመናዊ ሕክምና ኣብ ኤርትራ ከምኡውን 230 ገጻት ዘለዋ 25 ምሩጻት ሓጸርቲ ዛንታታት ኣንቶን ቸኮቭ  ክልተ መጻሕፍቲ፡ ብ18 ጥቅምቲ፡ ኣብ ኣስመራ  ሆቴል እምባሶይራ ተመሪቐን።
ኣብቲ ሚኒስተራት ዝርከብዎም ሰበስልጣን መንግስቲ፡ ዕድመ ዝተገብረሎምን ማሕበረሰብ ስነጥበብን ዝተረኽቡሉ ስነስርዓት፡ ዶክተር ተኸስተ፡ ብዛዕባ ታሪኽ ዘመናዊ ሕክምና ኤርትራ ዘካየዶ መጽናዕቲ ኣብ ክልተ ገጻት ዝተኸፍለ ምዃኑ ብምሕባር፡ እቲ ቀዳማይ ካብ 1952 ክሳብ 1974፡ እቲ ካልኣይ ድማ ካብ ቅድሚ መግዛእቲ ክሳብ መወዳእታ ምምሕዳር እንግሊዝ 1952፡ ብሓፈሻ 12 ዓመታት ከምዝሓቁፍ ገሊጹ።
ዕላማኡ፡ ታሪኽ ኤርትራ ቅኑዕ መስመሩ ሒዙ ክኸይድን ናብ ወለዶታት ክሰጋገርን ንምሕጋዝ ምዃኑ ድማ ኣረዲኡ።
ገምጋሙ ንመጽሓፍ ታሪኽ ዘመናዊ ሕክምና ኣብ ኤርትራ ዘቕረበ፡ ኣብ ሚኒስትሪ ጥዕና ዳይረክተር ጨንፈር ምክልኻል ተመሓላለፍቲ ሕማማት ዶክተር ኣርኣያ ብርሃነ፡ እታ መጽሓፍ ንተመራመርቲ ታሪኽ ብፍላይ ድማ ንሞያውያን  መወከሲ ሰነድ ክትከውን እምነቱ ገሊጹ።
ጦብላሕታኡ ኣብ መጽሓፍ ምሩጻት ሓጸርቲ ዛንታታት ኣንቶን ቸኮቭ ዝገለጸ ተሓጋጋዚ ፕሮፌሰር ዮሴፍ ገብረዮሃንስ ድማ፡ ሩስያዊ ኣንቶን ቸኮቭ  ስርሓቱ ናብ ብዙሓት ቋንቋታት ተተርጒሞም ከምዘለዉ፡ ብቋንቋ ትግርኛ ምትርጓሙ ድማ ንኤርትራውያን ኣንበብቲ ዝያዳ ዕድል ዝፈጥር ምዃኑ ብምሕባር፡ ተርጓሚ ኣብዘን ብመልክዕ መጽሓፍ ዝጠርነፈን 25 ሓጸርቲ ዛንታታት፡ ናይ 1950ታትን 1960ታትን መንእሰያት ከምኡውን ሕጂ ዘለዉ ነበብቲ ንምሕቋፍ ዘኽእሉ  ጥንታውያንን ዘመናውያንን ሓረጋት ምጥቃሙ ከም ብልጫ ጠቒሱ።
ዶክተር ተኸስተ ፍቓዱ፡ ቅድሚ ሕጂ እውን ጉዕዞ ካብ ናቕፋ ናብ ናቕፋን ካብ ኦሮማይ ናብ ኦሮማይን ብቋንቋ ትግርኛ፣ ሓሙሽተ መጻሕፍቲ ድማ ብቋንቋ እንግሊዝኛ  ትሽዓተ መጻሕፍቲ ኣበርኪቱ እዩ።
ኣብ ቀረባ መጻኢ ድማ፡ ካብ ናቕፋ ናብ ኣስመራ ዘርእስታ መጽሓፍ ንነበብቲ ከቕርብ መደብ ከምዘለዎ ተፈሊጡ።
  
ኮርፖረሽን ኤለክትሪሲቲ፡ ኣብ ኣተኣኻኽባ ሕሳብ ሓድሽ ኣገባብ ኣተኣታትዩ
ኮርፖረሽን ኤለክትሪሲቲ ኤርትራ፡ ንኣተኣኻኽባን ኣከፋፍላን ውንዙፍ ዕዳ ዓማዊል ብዝምልከት  ሓድሽ ኣሰራርሓ ኣተኣታትዩ።
ኣብቲ ኮርፖረሽን ኣካያዲ ስራሕ ጨንፈር ንግዲ  ኢንጅነር ኣነንያ ተስፋማርያም ንኤሪና ከምዝሓበሮ፡ እዚ ካብ ወርሒ ጥሪ  ብዘሎ ውህሉል ዕዳ ዝጅምር ኣሰራርሓዚ፡ ዓሚል ባዕሉ ቈጻሪቱ ኣንቢቡ ኣብ ውሽጢ 45 መዓልታት ሕሳቡ ዝኸፍለሉ ሓድሽ ኣገባብ እዩ።
ኣብ ዝሓለፋ 7 ኣዋርሕ ዘሎ ውህሉል ዕዳ፡ ዓሚል ዓቕሚ እንተለዎ ብጥቕሉል ክኸፍሎ ከምዝኽእል፡ እንተዘይኮይኑ  ምስቲ ወርሓዊ ክፍሊት ዝድመር ኣከፋፍላ ተገይሩ ከምዘሎ ኣረዲኡ።
ካብ ወርሒ ታሕሳስ 2018 ንድሕሪት ብዛዕባ ዘሎ ውንዙፍ ዕዳ ድማ፡ እቲ ኮርፖረሽን ግቡእ ምጽራይ ምስ ገበረ፡ ንዓማዊሉ ሓበሬታ ክህብ ምዃኑ ኢንጅነር ኣነንያ ገሊጹ።
እዚ ኣሰራርሓዚ፡ ነቲ እናተዋህለለ ልዕሊ ዓቕሚ ተገልጋሊ ክሓኩር ዝጸንሐን ዘሎን ዕዳን ኣተሓሕዛኡን፡ መጠናዊ መልሲ ዝህብ ምዃኑ ዘዘራረብናዮም ሰባት ይሰማምዑ።
እዚ ኣብ ከተማ ኣስመራ ብማእከላይ ቦታ ተጀሚሩ ዘሎ ኣሰራርሓ፡ ምስ ግዜ ናብ ካልኦት ጨናፍርን ዞባታትን ክሰፍሕ ምዃኑን፡ ዓሚል ሕቶ ምስዝህልዎ  ሓበሬታ ዝህቡ ሰራሕተኛታት ተዳልዮም ምህላዎምን ተፈሊጡ።
እቲ ኮርፖረሽን፡ ክሳብ ሕጂ ቈጻሪት ዘንብቡን ሕሳብ ሃልኪ ኤለክትሪሲቲ ዝእክቡን ሰራሕተኛታት እናኣዋፈረ እዩ ክሰርሕ ጸኒሑ።
  
ፕረዚደንት ኢሳይያስ፡ ንምክትል ዋና ጸሓፊ ው.ሕ.ሃ. ኣዘራሪቡ
ፕረዚደንት ኢሳይያስ ኣፈወርቂ፡ ትማሊ 26 ጥቅምቲ ኣብ ሰዓታት ቅድሚቐትሪ ኣብ ዓዲሃሎ፡ ብምክትል ዋና ጸሓፊ ውድብ ሕቡራት ሃገራት ኣሚና ሞሓመድ ዝተመርሐን፡ ሓለፍቲ ሕብረት ኣፍሪቃን ቁጠባዊ ኮሚሽን ኣፍሪቃን ዝሓቘፈን ላዕለዋይ ልኡኽ ተቐቢሉ ኣዘራሪቡ።
ፕረዚደንት ኢሳይያስ፡ እቲ ምብጻሕ፡ ኣብ መንጎ ኤርትራን ሕቡራት ሃገራትን ዘሎ ጽምዶን ምትሕግጋዝን እናዓበየ ይኸይድ ከምዘሎ ዘርኢ ምዃኑ ብምጥቃስ፡ ንተመኲሮ ኤርትራ ኣብ ምምጻእ ናጽነትን ህንጸት ሃገርን ዝምልከት ሰፊሕ መግለጺ ሂቡ።
ኣብቲ ርክብ፡ ኤርትራ ኣብ መዳይ ልምዓት ተርእዮ ዘላ ገስጋስ፡ ከምኡውን ሸቶታት ዘላቒ ልምዓት ንምርግጋጽ ዝትግበር ዘሎ ዕማማትን ተራ ደቂኣንስትዮን፡ ከምኡውን ኣብዚ ኣፍሪቃ ካብ ዓለማዊ ምውሳእ ተገሊላ፡ ተጠቃሚት ሰብኣውን ባህርያውን ጸጋታታ ምዃን ስኢናትሉ ዘላ እዋን፡ ነዚ ኩነታት ንምቕያር ክውሰዱ ብዛዕባ ዝኽእሉ ስጉምትታት ብዕምቈት ተዘሪቡሎም።
ሚስ ኣሚና ሞሓመድ፡ ምስ ኣማኻሪ ፕረዚደንት ኣቶ የማነ ገብረኣብ፡ ሚኒስተር ፍትሒ ፎውዚያ ሃሽም፡ ሚኒስተር ሃገራዊ ልምዓት ዶክተር ገርጊስ ተኽለሚካኤል፡ ሚኒስተር ዜና ኣቶ የማነ ገብረመስቀል፡ ሚኒስተር ዕዮን ማሕበራዊ ድሕነትን ወሮ ልኡል ገብረኣብ፡ ከምኡውን ኣደመንበር ሃገራዊ ማሕበር ደቂኣንስትዮ ኤርትራ ወይዘሮ ተኽኣ ተስፋሚካኤል እውን፡ ኣብ ገስጋስ መደባት ልምዓት፡ ምሕያል ዓቕሚታት ደቂኣንስትዮ፡ ኣብ ዞባዊ ውህደትን ሽርክነታዊ ዝምድና ኤርትራን ሕቡራት ሃገራትን ዘተኰረ ርክባት ኣካዪዳ።
ብዘይካዚ፡ ኣብ ዝተፈላለየ ዓውድታት ምስ ዝነጥፋ ዕዉታት ኤርትራውያን መንእሰያት ተራኺባ፡ ኣብ ኣገዳስነት ምዕዛዝ ተሳትፎን ምምዕባል ዓቕሚታትን ደቂኣንስትዮ ኣብ ልምዓት ሃገር ሓሳብ ተለዋዊጣ።
ላዕለዋይ ልኡኽ ውሕሃ፡ ኣብዚ ዞባዊ ውህደትን ምሕያል ቊጠባዊ ዓቕሚ ደቂኣንስትዮን ብዝብል ቴማ ዘካይዶ ዘሎ ናይ ክልተ መዓልታት ናይ ስራሕ ዑደት፡ ብ25 ጥቅምቲ ብሚኒስተር ኣሚና ኑርሕሴን ተሰንዩ፡ ኣብ መስርሕ ህንጸት ዝርከብ ምስ ኢትዮጵያ ዘተኣሳስር ስትራተጂካዊ ጽርግያ ነፋሲትደቀምሓረሰርሓ፡ ዲጋ ምስላምን ኣብቲ ከባቢ ዝሰላሰል ዘሎ መደባት ሕርሻዊ ልምዓትን ፕሮጀክት ጸሓያዊ ጸዓትን ተዓዚቡን ብዝምልከቶም ክኢላታት መግለጺ ተዋሂብዎን።
ሚስ ኣሚና ሞሓመድ ምስ ማዕከናት ዜና ኤርትራ ኣብ ዘካየደቶ ቃለመሕተት፡ ኤርትራ ብውሽጣዊ ዓቕማ ተሰላስሎ ዘላ መደባት ልምዓት ብምዕዛባን ክትምስክር ብምብቃዓን፡ ኲርዓት ከምዝስመዓ ብምሕባር፡ ውሕሃ ድሕሪቲ ኣብ መንጎ ኤርትራን ኢትዮጵያን ዝተኸተመ ስምምዕ ሰላምን ምሕዝነትን፡ ኣብ ዞባ ቀርኒ ኣፍሪቃ ሰፊኑ ዘሎ ሃዋህው ሰላም፡ ናብ ተጨባጢ ናይ ምትሕግጋዝን ውህደትን መድረኽ ንምስግጋሩ፡ ኣበርክቶኡ ክገብር ዘለዎ ድልውነት ኣረጋጊጻ።
ብ25 ጥቅምቲ፡ ኣብ ሆቴል ኣስመራፓላስ ንክብራ ኣብ ዝተዳለወ፡ ላዕለዎት ሰብመዚ ኤርትራ፡ ሓለፍቲ ትካላት ውሕሃን ኣብ ኤርትራ ዝመደበሮም ዲፕሎማሰኛታትን ኣብ ዝተረኽቡሉ ናይ ድራር እንግዶት፡ ንሚኒስተር ጉዳያት ወጻኢ ኣቶ ዑስማን ሳልሕ ወኪሉ ቃል ዘስመዐ  ኣማኻሪ ፕረዚደንት ኣቶ የማነ ገብረኣብ፡ ዑደት ምክትል ዋና ጸሓፊ ውሕሃ ሚስ ኣሚና ሞሓመድ፡ ኤርትራ ከም ሃገር ሰላማ ኣረጋጊጻ ምስ ጐረባብታ ሃገራት ናይ ምትሕግጋዝ ጽምዶ ኣንቂላ፡ ጸጋታታ ኣጐሳጒሳን ኣወሃሂዳን ምሉእ ኣድህቦኣ ኣብ ልምዓት ገይራትሉ ኣብ ዘላ እዋን ይካየድ ብምህላዉ፡ ዓቢ ትርጉም ከምዘለዎ ኣረዲኡ።
እቲ ላዕለዋይ ልኡኽ ውሕሃ ኣቐዲሙ፡ ኣብ ሶማልያ፡ ኢትዮጵያን ጅቡቲን ተመሳሳሊ ዑደት ኣካዪዱ እዩ።
  
ዒድ ኣልኣድሓ ኣልሙባረክ ብክብ ዝበለ መዓርግ ተባዒሉ
ዒድ ኣልኣድሓ ኣልሙባረክ ናይ 1440 ሂጂርያ፡ ብ11 ነሓሰ ብክብ ዝበለ መዓርግ ተባዒሉ።
ኣብ ኣስመራ  ሜዳ ባሕቲ መስከረም ኣብ ዝተኻየደ፡ ጸሓፊ ህግደፍ ኣቶ ኣልኣሚን መሓመድስዒድ፡ ሚኒስተር ጉዳያት ወጻኢ ኣቶ ዑስማን ሳልሕን ኣመሓዳሪ ዞባ ማእከል ሜጀር ጀነራል ሮሞዳን ዑስማን ኣውልያይን ዝርከቡዎም ሰበስልጣን መንግስቲ፡ ኣብ ኤርትራ ዝመደበሮም ዲፕሎማሰኛታትን ብኣሽሓት ዝቑጸሩ ምእመናንን ዝተረኽቡሉ ስነስርዓት፡ ሰላት ዒድ ተኻዪዱ።
ኣካያዲ ስራሕ ሙፍቲ ኤርትራን ዋና ጸሓፊ ላዕለዋይ ባይቶ ኢፍታእን እስላማዊ ጉዳያትን ሸኽ ሳልም ኢብራሂም ኣልሙኽታር ኣብ ዘስመዕዎ ኹጥባ፡ ዒድ ንበይንኻ ጥራይ ዘይኮነ፡ ምስ ቤተሰብካን ጐረባብትኻን እትሕጐሰሉ፡ ካብቲ ዘላካ ብምክፋል ድማ ንልብታት ስኡናትን ጽጉማትን ብሓጐስ እትመልኣሉ ዕዙዝ ኣጋጣሚ ምዃኑ ብምጥቃስ፡ ንኹሎም ምእመናን ርሑስ ዒድ ተመንዮም።
ሸኽ ሳልም ኢብራሂም ንመርዓ ትሕተዕድመ ደቂኣንስትዮን ሳዕቤናቱን ብዝምልከት ኣብ ዘመሓላለፉዎ መልእኽቲ፡ መርዓ ትሕተዕድመ ንፊስቱላን ከቢድ ስነኣእምሮኣዊ ስንብራቱን ዘቃልዕ ምዃኑ ብምጥቃስ፡ ወለዲ ዓቕመሄዋን ዘይበጽሓ ደቆም ካብ ምምርዓው ክቑጠቡ፡ ነቲ ብሰንኪ ፊስቱላ ዝስዕብን ንኽሓዊ ነዊሕ ግዜ ዝወስድን ጥዕናዊ ሃስያ ንምፍላጥ፡ ኣብ መንደፈራ ንዝርከብ ማእከል ሕክምና ፊስቱላ ምብጻሕ እኹል ምዃኑ ኣገንዚቦም። ነተን ግዳያት ብሞራልን ንዋትን ምትብባዕ ዜግነታዊ ሓላፍነት ከምዝኾነ እውን ኣዘኻኺሮም።
ኣብ መወዳእታ፡ ኩሎም ዜጋታት ብፍቕሪን ስኒትን ክመላለሱ፡ ንዝሓመሙ ክበጽሑ፡ ንዘኽታማት ብሓፈሻ ንደቂ ስዉኣት ድማ ብፍላይ ከጸናንዑን ክሕግዙን ብምዝኽኻር፡ ንመላእ ኤርትራውያን ኣብ ውሽጥን ወጻኢን ከምኡውን ምዑታት ሓይልታት ምክልኻል ኤርትራ፡ ርሑስ ዒድ ተመንዮም።
እዚ ከምዚሉ እንከሎ፡ ብምኽንያት ዒድ ኣልኣድሓ ኣልሙባረክ፡ ብምትሕብባር ሚኒስትሪ ዜናን ማእከል ስልጠና ሃገራዊ ኣገልግሎትን፡ ኣብ ሳዋ ባህላዊ መደብቀሪቡ።
ኣዛዚ ማእከል ስልጠና ሃገራዊ ኣገልግሎት ኮሎኔል ደበሳይ ግደ፡ ሳዋ ኣብዚ ቅንያትዚ  ጽምብል ብሩራዊ ኢዮቤልዩ ምምስራታ፡ መመረቕታ መበል 32 ዙርያ ሃገራዊ ኣገልግሎት፡ ከምኡውን መመረቕታ 10ይ ኮርስ ማእከል ሞያዊ ስልጠናታት ከምዘአንገደት ብምዝካር፡ ከም መቐጸልታ ናይዚ ድርብ ጽምብላት ዒድ ኣልኣድሓ ኣብ ሳዋ ምክያዱ፡ ነቲ ማእከል ስልጠና ሓበን ምዃኑ ገሊጹ።
ሃይማኖታዊ በዓላትና መግለጺ ሓድነትናን ስኒትናን ምዃኖም ዝጠቐሰ ኮሎኔል ደበሳይ፡ ሓደ ካብ ክቡራት በዓላትና፡ ኣብታ ሓድነትን ስኒትን ብዝለዓለ መልክዑ ዝውረሰላ ሳዋ ክካየድ ምብቅዑ፡ ዘመሓላልፎ ረዚን መልእኽቲ ኣለዎ ክብል ኣገንዚቡ።
እቲ መደብ፡ ጉጅለ ባህሊ ዋልታ ናይ ሚኒስትሪ ምክልኻል ብዘቕረበቶ መሰናድኦ ደሚቑ ነይሩ።
  
ኤርትራውያን ኣብ ወጻኢ ዝተፈላለየ ንጥፈታት ኣካዪዶም
ሃገራዊ ሽማግለ ኤርትራውያን ነበርቲ ዓባይብሪጣንያን ማሕበረኮም ኤርትራውያን ጨንፈር ሚላኖ  ኢጣልያን፡ ብ2 ለካቲት ጉባኤታቶም ኣቃኒዖም።
ሃገራዊ ሽማግለ ኤርትራውያን ኣብ ብሪጣንያ፡ ውሁድ ውዳበ  ንስኒት፡ ሕውየትን ልምዓትን ኣብ ትሕቲ ዝብል ቴማ፡ ካልኣይ ጉባኤኡ ኣብ ከተማ ኮቨንትሪ ኣቃኒዑ። ናይ 5 ዓመታት ገምጋማዊ ጸብጻብ ቀሪቡ ድማ ተዘትዪሉ።
ካብ 11 ከተማታት ናይታ ሃገር ዝተወከሉ ኣካላት ውዳበታት ኣብ ዝተሳተፉዎ ጉባኤ፡ ኣምባሳደር ኤርትራ ኣብ ዓባይብሪጣንያን ሰሜን ኣየርላንድን፡ ኣቶ እስቲፋኖስ ሃብተማርያም፡ መነባብሮ ህዝቢ ንምምሕያሽን ማሕበራዊ ፍትሒ ንምርግጋጽን፡ ዓበይቲ መደባት ይሰላሰሉ ምህላዎም ድሕሪ ምሕባር፡ ተጋባእቲ  ነዚ ተኣትዩ ዘሎ ሓድሽ መዋእል ዝበቅዕ መደባት ስራሕ ክሕንጽጹ ኣዘኻኺሩ።
ኣቦመንበር ናይቲ ሃገራዊ ሽማግለ ኣቶ ኣሕመድ መሓመድ ድማ፡ 2ይ ጉባኤና ንዳግመህንጸት ሃገር ተበጊስናሉ ኣብ ዘለና እዋን ይሰላሰል ብምህላዉ፡ ኣገዳስነቱ ዝዓዘዘ እዩ ክብል ኣገንዚቡ።
ኣብ መወዳእታ፡ ንክልተ ዓመት እተገልግል ኣካያዲት ኣካል ተመሪጻን፡ ኣገዳሲ ውሳነታት ሓሊፉን።
ብተመሳሳሊ፡ ማሕበረኮም ኤርትራውያን ጨንፈር ሚላኖ፡ ኣብ ኤምባሲ ኤርትራ ኣብ ኢጣልያ ሓላፊ ህዝባውን ኮማውን ጉዳያት ኣቶ ግርማይ ሃብተሚካኤልን፡ ኣካየድቲን ኣባላትን ናይቲ ጨንፈርን ኣብ ዝተረኽቡሉ፡ ኣብ ከተማ ሚላኖ ጉባኤኡ ኣቃኒዑ።
እቲ ጨንፈር ኣብ ዝሓለፈ ክልተ ዓመታት ኣብ ዘሰላሰሎ ንጥፈታት ድሕሪ ዝተገብረ ገምጋም፡ ንዝመጽእ ክልተ ዓመት እትመርሕ ኣካል ተመሪጻ።
  
ኣብ ምምዕባል ጥበብ ሕትመት መጽሓፍ ዝተመያየጠ ዓውደ-ዘተ ተቓኒዑ
ብኣሕተምቲ ሕድርን ኣገልግሎት ማሕተም ሳቡርን ዝተወደበ፡ ኣብ ምምዕባል ጥበብ ሕትመት መጽሓፍ ዝዳህሰሰ ዓውደዘተ፡ ትማሊ 17 ጥቅምቲ ኣብ ኣስመራ  ኣዳራሽ ኣገልግሎት ማሕተም ሳቡር ተኻዪዱ።
ኣብዚ ንቅድመሕትመት፡ ሕትመት፡ ስእልን ሕትመትን፡ ከምኡውን ምድላው ቅጥዒ መጽሓፍ ለይኣውት ዝምልከት ናይ ሓደ መዓልቲ ዓውደዘተ፡ ደረስቲ፡ ክኢላታት ሕትመት፡ ናይ ሕትመት ትካላት፡ ኣብ ለይኣውት ዝነጥፉን ምስ ናይ ሕትመት ስርሓት ቅርበት ዘለዎምን ሞያውያን ተሳቲፎም።
ኣብቲ ኣጋጣሚ፡ ዝተፈላለዩ ክኢላታት፡ ኣብ ቅድመሕትመት ብዛዕባ ክግበር ዘለዎ ጥንቃቐታት፡ ኣገዳስነት ምውህሃድ ዝተፈላለዩ ስእልታት፡ ኣገባብ ኣቀራርጻ ስእልታት፡ ኣገባብ መረጻ ስእሊ ንሕትመት፡ ዓቐን ፊደላትን ምሕላው ሚዛን ኣብ ጽሑፍን፡ ኣሰራርዓ ፊደላት ግእዝን ካልእን ኣብ ዝብሉ ዛዕባታት መግለጺ ኣቕሪቦም።
ካብ ኣሕተምቲ ሕድሪ ኣቶ ኤፍሬም ሃብተጽዮን፡ ንኤሪና ኣብ ዝሃቦ ሓበሬታ፡ ዕላማቲ ዓውደዘተ ብቐንዱ፡ ምስ ዝምልከቶም ኣካላት ርክብ ብምክያድ፡ ኣብ ሕትመት ከጋጥሙ ዝጸንሑ ሕጽረታት ብኣጋ ክእረሙ፡ ከምኡውን ኣብ ቅድመሕትመት፡ ዲዛይን፡ ኣመራርጻ ሕብርን ስእልን ምምሕያሻት ብምግባር፡ ናብ ዝለዓለ ደረጃ ንምንጣር ዝሕግዝ ባይታ ንምፍጣር ምዃኑ ኣረዲኡ።
ተሳተፍቲ፡ ዝሕተሙ መጻሕፍቲ ንምሓዞም ዝጥዕሙ ክኾኑን ክብደቶም ክሕሰበሉን፡ ኣብ ግዜ ሕትመት ዝርአ ናይ ሕብሪ ምቅይያራት ኣቓልቦ ክግበረሉ፡ ክኢላታት ንምፍራይ ዝዓለመ ስልጠናታት ክውደብ፡ ኣብ ቅድመሕትመት ዝፍጸም ጌጋታት ንምውጋድ ኣድላዪ ሓበሬታን ምኽሪን ክወሃብ  ዝብሉን ካልኦትን ርእይቶታት ኣቕሪቦም።
ኣብ መዛዘሚቲ ዓውደዘተ፡ ሓላፊ ምርምርን ስነዳን ህግደፍ ኣቶ ዘምህረት ዮውሃንስ ኣብ ዘስመዖ ቃል፡ ኣብ ሕትመት፡ ለይኣውትን ዲዛይንን ተበጺሑ ዘሎ ደረጃ ኣተባባዒ እኳ እንተኾነ  ከዛኒ ስለዘይግባእ፡ ኣብዚ ዓውዲ ዝነጥፉ ዜጋታት ብትምህርቲ ዝተደገፈ ተወዳዳሪ ሞያዊ ፍርያት ንምቕራብ ምእንቲ ክኽእሉ፡ ቀጻሊ ጻዕሪ ክገብሩ ኣዘኻኺሩ።
  
ፕረዚደንት ሶማልያ፡ ኣብ ወደባዊት ከተማ ባጽዕ ዑደት ኣካዪዱ
ፕረዚደንት ፈደራላዊት ሪፓብሊክ ሶማልያ መሓመድ ዓብዱላሂ መሓመድ፡ ብፕረዚደንት ኢሳይያስ ኣፈወርቂ ተሰንዩ፡ ትማሊ 28 ጥሪ ኣብ ወደባዊት ከተማ ባጽዕ ዑደት ኣካዪዱ።
ፕረዚደንት መሓመድ ኣብ ዑደቱ፡ ወደብን ፋብሪካ ታኒካን ፖሊፕላስቲክ ምጽዋዕን ድሕሪ ምብጻሕ፡ ነታ ከተማ ተዘዋዊሩ ተዓዚቡዋ።
ኣብቲ ዑደት፡ ሚኒስተር ጉዳያት ወጻኢ ኣቶ ዑስማን ሳልሕን ኣማኻሪ ፕረዚደንት ኣቶ የማነ ገብረኣብን ተሳቲፎም ነይሮም።
ፕረዚደንት መሓመድ ዓብዱላሂ መሓመድ፡ ኣብ ኤርትራ ዝገበሮ ናይ ክልተ መዓልታት ምብጻሕ ፈጺሙ፡ ኣብ ሰዓታት ድሕሪቐትሪ ካብ ኣህጉራዊ መዓርፎ ነፈርቲ ባጽዕ ተፋንዩ ኣሎ።
ፕረዚደንት ኢሳይያስ ኣፈወርቂ፡ ቀዳማይ ሚኒስተር ኣቢይ ኣሕመድን ፕረዚደንት መሓመድ ዓብዱላሂን፡ ብ27 ጥሪ ስሉሳዊ ርክብ ከም ዘካየዱን  ሓባራዊ መግለጺ ከም ዘውጽኡን ይዝከር።
  
ኤርትራውያን ኣብ ወጻኢ፡ ኣብ ወፍሪን ዕድላቱን መብርሂ ተዋሂቡዎም
ኣብ ወጻኢ ዝነብሩ ኤርትራውያን፡ ኣብ ሃገሮም ወፍሪ ብምግባር ተረባሕቲ ዝኾኑሉ መንገዲ ንምፍጣር ዝዓለመ  ብ6 ጥቅምቲ ኣብ ቦሎኛኢጣልያ ኣኼባ ተኻዪዱ።
ሓላፊ ህዝባውን ኮማውን ጉዳያት ኣብ ኢጣልያ፡ ኣቶ ግርማይ ሃብተሚካኤል፡ ብዛዕባቲ መንግስቲ ኤርትራ ኣብ ወጻኢ ዝነብሩ ዜጋታት ኣብ ቁጠባ ሃገሮም ኣበርክቶ ንኽገብሩ ዝዓለመ ወፍርን ኣገባባቱን፡ ከምኡውን ወፍሪ ዝግበረሎም ጽላታትን ቅጥዕታትን ዝርዝራዊ መብርሂ ሂቡ።
ኣቶ ግርማይ፡ ዓቕምን ትሕዝቶን ዜጋታት ኣብ ግምት ብምእታው፡ ኣብ ቀጻሊ ረብሓ ዘለዎም ጽላታት ሕርሻን ምስናዕን፡ ንውሽጥን ንሰደድን ዓሊሞም ክሰርሑ ዕድላት ተራሕዩ ከምዘሎ ኣረዲኡ።
ብ ጀርመን ድማ፡ ካብ 21 ከተማታት ዝመጹ ሓለፍትን ወከልትን ማሕበረኮማት ዝተሳተፍዎ፡ ንኤርትራዊ ውዳበታትን ልምዓታዊ መደባትን ዘደንፍዕ ኣኼባ፡ ብ5 ጥቅምቲ ኣብ ከተማ ፍራንክፈርት ተቓኒዑ።
ኣብቲ ኣኼባ፡ ኣብ ኣቃውማ፡ ተልእኾን ህሉው ኩነታትን ማሕበረኮማት ዓሚቚ ዘተ ድሕሪ ምክያድ፡ ንዘለናዮ መድረኽ ዝበቅዕ ምትዕርራይ ንምግባር፡ ውሁድ ኮማዊ ሓይሊ ንምፍጣር፡ ንብድሆታት ህንጸት ሃገር ብንቑሕ ተሳትፎ ንምግጣም   ዘኽእል ኣገባብ ኣሰራርሓ ንምትእትታው፡ ሓደ መርሓጐደና ክዳሎ ኣብ ምርድዳእ ተበጺሑ።
ኣብ ኣውስትራልያ እውን፡ ጠቕላሊ ቈንስል ኤርትራ ኣቶ መሓሪ ተኸስተ፡ ብ5 ጥቅምቲ ንኤርትራውያን ነበርቲ ከተማ ብሪዝቤን ኣብ ዘካየዶ ሰሚናር፡ ዜጋታት ማሎም ብምውፋር ተረባሕቲ ጸጋታት ሃገሮም ዝኾኑሉ ዕድላት ተጣጢሑ ብምህላዉ፡ ተሳትፎኦም ከዕዝዙ ኣዘኻኺሩ።
  
ኮሌጅ ሕክምናን ስነ-ፍልጠት ጥዕናን -ኦሮታ 677 ተመሃሮ ኣመሪቑ
ኮሌጅ ሕክምናን ስነፍልጠት ጥዕናን ኦሮታ፡ ትማሊ 24 ነሓሰ ኣብ ዘካየዶ ስነስርዓት፡ 60 ብማዕርግ ዶክተሬት፡ 13 ብማስተርስ፡ 207 ብቐዳማይ ዲግሪ፡ 397 ድማ ብዲፕሎማ  ካብኦም እተን 41 ሚእታዊት ደቂኣንስትዮ 677 ተመሃሮ ኣመሪቑ።
ተመረቕቲ፡ ዓውድታት ሓፈሻዊ ሕክምናን ሕክምና ስኒን፡ ክሊኒካውን ሕክምናውን ላቦራቶሪ፡ ሕክምና ዓይኒን ስኒን፡ ፊዝዮቴራፒ፡ ራድዮሎጂ፡ መወልዳን፡ ክንክን ጽዑቕ ሕክምና፡ ስርዓተመደንዘዚን ጥዕና ኣእምሮን፡ ፋርማሲ፡ ከምኡውን ህዝባዊ ጥዕና ዝተማህሩ እዮም።
ሚኒስተር ጥዕና ኣሚና ኑርሑሴን፡ መንግስቲ ኤርትራ ኣገዳስነት ዓውዲ ሕክምና ብምግንዛብ፡ ኣብ ሃገር ምዕሩይ ዝርጋሐ ኣገልግሎት ጥዕና ንኽህሉ ልዑል ኣተኲሮ ሂቡ ከምዝሰርሕ፡ ኣብዚ መዳይዚ ድማ፡ ምምዕባል ሞያዊ ዓቕሚ ቀዳምነት ከምዝወሃቦ ገሊጻ።
ሚኒስተር ኣሚና፡ ተመረቕቲ ዘለዎም ሓላፍነት ብዝግባእ ተገንዚቦም ከተግብሩ፡ትጽቢት ከም ዝግበረሎም ኣገንዚባ።
ዲን ኮሌጅ ሕክምናን ስነፍልጠት ጥዕናን ኦሮታ፡ ፕሮፌሰር የማነ ስዩም፡ ቤትትምህርቲ ሓፈሻዊ ሕክምናን ሕክምና ስኒን ኦሮታን ኮሌጅ ስነፍልጠት ጥዕና ኣስመራን፡ ካብ ዝሓለፈ ዓመት ብሓደ ተጸንቢረን ንጥፈታተን ከካይዳ ከምዝጀመራ ብምጥቃስ፡ እዚ ናይ ሎሚ ዓመት መመረቕታ ድሕሪቲ ምጽንባር፡ ኣብ ትሕቲ ኮሌጅ ሕክምናን ስነፍልጠት ጥዕናን ኦሮታ ዝካየድ ዘሎ ናይ ፈለማ ምዃኑ ኣረዲኡ።
ምስዚ ናይ ሕጂ፡ ኮሌጅ ስነፍልጠት ጥዕና  4175 ሞያውያን፡ ቤትትምህርቲ ሓፈሻዊ ሕክምናን ሕክምና ስኒን ኦሮታ ድማ  380 ሞያውያን ጥዕና ከምዘፍረያ ፕሮፌሰር የማነ ሓቢሩ።
ኤሪና ዝተወከሰቶም ተመረቕቲ፡ ኣብ ዝተፈላለዩ ዓውድታት ትምህርቲ ብሓፈሻ  ኣብ ዓውዲጥዕና ድማ ብፍላይ እናዓበየ ዝመጽእ ዘሎ ተሳታፍነት ደቂኣስንትዮ፡ ንስልጡን ኣተሓሳስባ ሕብረተሰብና ዘጒልሕ ምዃኑ ብምግላጽ፡ ብዝለዓለ ክድፋኣሉ ተላብዮም።
  
ሞጎሎ – እቶታውነት ሕርሻ ንምድንፋዕ ይስራሓሉ
ኣብ ንኡስ ዞባ ሞጎሎ፡ ኣብ ትግባረ መደባት ልምዓት ብሓፈሻ  ኣብ ምዕቃብ ሓመድን ማይን ድማ ብፍላይ፡ ብህዝብን መሻርኽቲ ኣካላትን ዝተገብረ ኣስተዋጽኦ ተሞጒሱ።
ብ13 ጥሪ ኣብ ዝተገብረ ርክብ፡ ኣመሓዳሪቲ ንኡስ ዞባ ኣቶ ኣብርሃም ኪዳነ፡ ኣብ  ብሰፊሑ ዝተሰርሓሉ ንጥፈታት ምድንፋዕ እቶትን እቶታውነትን ሕርሻ፡ ኣብዚ ዓመትዚ እውን ቀዳምነት ተዋሂቡዎ ክስራሓሉ ምዃኑ ብምሕባር፡ ኣበርክቶ ኣካላት መንግስትን ኣመሓደርቲ ከባቢን ክዓዝዝ ኣዘኻኺሩ።
ኣብቲ ኣኼባ፡ ኣብ  ናይ ዝተኻየደ ንጥፈታት ዝርዝር ክቐርብ እንከሎ፡ ብዝነበረ ህጡር ክራማት ጽቡቕ እቶት ከም እተረኽበን እኹል ሳዕሪ ከም እተኣከበን ተሓቢሩ።
ኣብቲ ንኡስ ዞባ ዝርከቡ ሓረስቶት፡ ብማሕበር ተጠርኒፎም ቀረብ ጸባ ንምዕባይ ክሰርሑ ድማ፡ መተሓሳሰቢ ቀሪቡ።
ተሳተፍቲ፡ ጸገም ዝስተ ማይ ፍታሕ ክናደየሉ፡ ኣገልግሎት ጥዕና ናብ ርሑቕ ከባቢታት ክሰፍሕ፡ ዕደላ መሬት ቀዳምነት ክወሃቦ ዝብሉን ካልኦትን ርእይቶታት ኣቕሪቦም።
  
ኣብ ዞባ ደቡብ፡ ኩነታት ትምህርቲ ዝፍትሽ ዘተ ተኻዪዱ
ኣብ ዞባ ደቡብ፡ ኣብ ገስጋስ ትምህርቲ ብሓፈሻ ኣብ ብልጫታትን ብድሆታትን ድማ ብፍላይ ዘተኰረ ርክባት፡ ብ9ን 10ን ጥቅምቲ ምስ መማህራን ተኻዪዱ።
ኣብ ከተማ መንደፈራ ኣብ ዝተገብረ ዘተ፡ ዋና ዳይረክተር ክፍሊ ሓፈሻዊ ትምህርቲ ኣቶ ሙሳ ሑሴን ናይብ፡ ኩነታት ትምህርቲ ኣብ ዝሓለፈ 20 ዓመታት ብዝምልከት፡ ብኣሃዛት ዝተሰነየ ሰፊሕ መብርሂ ኣቕሪቡ።
ኣብ መስርሕ ምምሃርን ምስትምሃርን ካብ ዝነበሩ ብደሆታት፡ ራሕቂ ኣብያተትምህርቲን ዋሕዲ መሳለጥያን እቶም ቀንዲ ምዃኖም ብምጥቃስ፡ ጸገማት በብደረጃኡ ንምፍታሕ ይስራሓሉ ከምዘሎ ኣረዲኡ።
ካልኦት ሓለፍቲ ትምህርቲ እውን፡ ኣብ ምሕደራ ትምህርትን ኣብያተትምህርትን፡ ኣብ ክንክን ተመሃሮን ጥዕናዊ ደገፍን   መብርሂ ሂቦም።
ኣብ መዛዘሚቲ ዘተ፡ ሓላፊ ጨንፈር ሚኒስትሪ ትምህርቲ ዞባ ደቡብ፡ መምህር ህብትዝጊ ኪዳነ፡ መማህራን ስርዓተትምህርቲ ዓቲቦም ክሰርሑሉ ኣዘኻኺሩ።
ኣብ ከተማ ደቀምሓረ እውን፡ ብ11ን 12ን ጥቅምቲ ተመሳሳሊ ርክባት ከምእተኻየደ ተፈሊጡ።
  
ፕረዚደንት ኢሳይያስ፡ ኣብ ሓወልቲ ሰማእታት ኣኽሊል ዕንበባ ኣንቢሩ – ዝኽሪ ስርሒት ፈንቅል፡ ወግዓዊ ጽምብል ተገይሩሉ
ፕረዚደንት ኢሳይያስ ኣፈወርቂ፡ ትማሊ ቀዳም 8 ለካቲት ኣብ ሰዓታት ናይ ንግሆ፡ ኣብ ሓወልቲ ሰማእታት ጥዋለት ኣኽሊል ዕንበባ ኣንቢሩ።
ኣብቲ ኣጋጣሚ፡ ጸሓፊ ህዝባዊ ግንባር ንደሞክራስን ፍትሕን ኣቶ ኣልኣሚን መሓመድስዒድ፡ ጠቕላሊ ሓለቓ ስታፍ ሓይልታት ምክልኻል ኤርትራ ጀነራል ፊሊጶስ ወልደዮውሃንስ፡ ኣደመንበር ሃገራዊ ማሕበር ደቂኣንስትዮ ኤርትራ ወይዘሮ ተኽኣ ተስፋሚካኤል፡ ኣመሓዳሪ ዞባ ሰሜናዊ ቀይሕ ባሕሪ ብሪጋደር ጀነራል ተኽለ ልብሱ፡ ከምኡውን ኣመሓዳሪ ከተማ ባጽዕ ኣቶ ሃይለ ኣስፍሃ እውን፡ ብተመሳሳሊ ዕንበባ ኣንቢሮም።
ኣብ ሰዓታት ድሕሪ ቀትሪ ድማ፡ እቲ ዝኽሪ ፈንቅል ንልምዓት ብዝብል ቴማ፡ ፕረዚደንት ኢሳይያስ ኣፈወርቂ ኣብ ዝተረኽበሉ ስነስርዓት፡ ወግዓዊ ጽምብል ተገይሩሉ።
ኣመሓዳሪ ዞባ ሰሜናዊ ቀይሕ ባሕሪ ብሪጋደር ጀነራል ተኽለ ልብሱ፡ ሃገራዊ በዓላትና እናሻዕ እናደመቑ ዝበዓሉ ንስለ በዓል ጥራይ ዘይኮነ፡ ተዘክሮታትና ብምሕዳስ ዝዓየናዮን ዝተርፈናን እንግምግመሎም ምዕራፋት ምዃኖም ብምሕባር፡ ብሓያል ጽንዓትን መኸተን ዝተረኽበ ሰላም ንምዕቃብን ንምድልዳልን፡ ኩሉ ኣድህቦና ኣብ ልምዓት ሃገር ክንገብር ዝድርኽ መልእኽቲ ንምትሕልላፍ እውን ዓቢ ዕድል ዝህብ እዩ ኢሉ።
ኣደመንበር ኣወሃሃዲ ሽማግለ በዓላት ናይቲ ዞባ ወይዘሮ ዘይነብ ዑመር ብወገና፡ ዝኽሪ መበል 30 ዓመት ስርሒት ፈንቅል፡ ኣብ ናይ ሰላምን ርግኣትን ሃዋህው በቲ ሓደ፡ ልምዓታዊ ንጥፈታትና ፍረ ኣብ ዝህበሉ ዘለና እዋን ድማ በቲ ካልእ  ይበዓል ምህላዉ፡ ዕዙዝን ኣገዳስን ከምዝገብሮ ብምጥቃስ፡ ነዚ ረዚን ዝኽሪ ንምምዕራግ ኣበርክቶ ንዝገበሩ ኣካላት ኣመስጊና።
እቲ ጽምብል፡ ንዝተፈጸመ ቅያ ጅግንነት ብዘንጸባርቕን ናይ መጻኢ ዕማማት ብዝእምትን ስነጥበባዊ መሰናድኦታት ደሚቑ ነይሩ። ብስፖርታዊ ውድድራት፡ ምርኢት ኤግዚብሽንን ስነጥበባዊ መደባትን ድማ ቀጺሉ ክውዕል እዩ።
  
ፕረዚደንት ፈ/ሪ/ሶማልያ፡ ናይ ስራሕ ምብጻሕ ይፍጽም ኣሎ
ፕረዚደንት ኢሳይያስ ኣፈወርቂ ብዝገበረሉ ዕድመ  ፕረዚደንት ፈደራላዊት ሪፓብሊክ ሶማልያ መሓመድ ዓብዱላሂ መሓመድ፡ ናይ ክልተ መዓልታት ናይ ስራሕ ምብጻሕ ንምፍጻም፡ ትማሊ ሰዓት 11፡30 ቅድሚቐትሪ ኣስመራ ኣትዩ።
ፕረዚደንት ኢሳይያስ ኣፈወርቂ፡ ኣብ ኣህጉራዊ መዓርፎ ነፈርቲ ኣስመራ ተረኺቡ  ብናይ ክብሪ ሰልፊ ዝተሰነየ ኣቀባብላ ገይሩሉ።
ኣብቲ ናይ ምቕባል ስነስርዓት፡ ሚኒስተር ጉዳያት ወጻኢ ኣቶ ዑስማን ሳልሕን ኣማኻሪ ፕረዚደንት ኣቶ የማነ ገብረኣብን ተረኺቦም ነይሮም።
ፕረዚደንት ኢሳይያስን ፕረዚደንት መሓመድ ዓብዱላሂን ኣብ ሰዓታት ድሕሪቐትሪ ኣብ ኣዳራሽ ሃገር ኣብ ዘካየድዎ ቀዳማይ ርክብ፡ ኣብ ክልተኣዊ ዝምድናን ንኽልቲአን ሃገራት ኣብ ዘገድስ ዞባዊ ምዕባለታትን፡ ዓሚቚ ዘተ ኣካዪዶም።
ኤርትራን ሶማልያን፡ ኣብ ወርሒ ሓምለ 2018 ኣብ ኣስመራ ስምምዕ ካብ ዝኽትማ ንደሓር፡ ዝምድናአን ዓቢ ዝላ ከምዘርኣየ ድማ ተገንዚቦም።
ስሉሳዊ ዝምድና ኤርትራ፡ ኢትዮጵያን ሶማልያን ኣብ ዝምልከት  ኣብ መንጎ ሰለስቲአን ሃገራት ዝተበጽሐ ስምምዕ፡ ጽቡቕ ይግስግስ ከምዘሎ ብምርግጋጽ፡ ንክልተኣዊ ዝምድናን ስሉሳዊ ምትሕግጋዝን፡ ከምኡውን ንዞባዊ ውህደት ክገብርዎ ዝጸንሑ ጻዕሪ ብዝለዓለ ክቕጽልዎ ተሰማሚዖም።
ክልቲኦም መራሕቲ፡ ብዛዕባ ምዕባለታት ሶማል ኣብ ዝገበርዎ ዝርርብ፡ ኣብ ሶማል  ሰላም፡ ርግኣትን ምዕባለን ንምስፋን ዝካየድ ዘሎ ጻዕሪ፡ ንቕድሚት ይስጒም እኳ እንተሎ፡ ሶማል ምሉእ ብምሉእ ብክልተ እግራ ደው እትብለሉ ደረጃ ክትበጽሕ ግና፡ እቲ ጻዕሪ ክቕጽል፡ ምህናጽ ሃገራዊ ትካላት  ኣውራ ድማ ናይ ምክልኻልን ጸጥታን፡ ከምኡውን ዳግመምሕዋይ ቁጠባን ትሕተቅርጽን ብዝለዓለ ክስራሓሉ፣ ነዚ ዕላማዚ ንምውቃዕ ከኣ፡ ክልቲአን ሃገራት ክገብራኦ ዝጸንሓ ጻዕሪ ብዓጸፌታ ከሐይላኦ ተሰማሚዖም።
ኩሎም ኣዕሩኽን መሻርኽትን ሶማል፡ ብመሰረት ሶማላውያን ዝሰርዕዎ ቀዳምነታት፡ ሶማላዊ ትካላትን ሃገራዊ ዓቕሚን ዘደልድል ምትሕግጋዝ ክገብሩ ድማ ጸዊዖም።
ፕረዚደንት መሓመድ ዓብዱላሂ መሓመድ፡ ስለቲ ኤርትራ ንሶማል እትገብሮ ዘላ ኣብ ድልዱል ታሪኻዊ ምሕዝነት ዝተሰረተ ምትሕግጋዝ ምስጋና ኣቕሪቡ።
ብድሕሪዚ፡ ብፕረዚደንት ኢሳይያስን ካልኦት ሰብመዚ ኤርትራን ሶማልያን ተሰንዩ፡ ከባቢ ሰይድሺ በጺሑ።
ፕረዚደንት መሓመድ፡ ኣብ ወርሓት ሓምለን መስከረምን 2018፡ ከምኡውን ኣብ ወርሒ ሚያዝያ  ኣብ ኤርትራ ምብጻሕ ከምዝፈጸመ ይዝከር።
ፕረዚደንት ኢሳይያስ ኣፈወርቂ እውን፡ ብ13ን 14ን ታሕሳስ 2018 ኣብ ሞቓዲሾ ወግዓዊ ምብጻሕ ኣካዪዱ እዩ።
  
ራብዓይ ጉባኤ ሃ.ማ.ሓ.ስ.ኲ.ኤ፡ ውሳኔታት ብምሕላፍ ተዛዚሙ
ሃገራዊ ማሕበር ሓርበኛታት ስንኩላን ኲናት ኤርትራ ሃማሓስኲኤ፡ ናጽነት ብርሃን፡ ስንክልና ከኣ ባና ብዝብል ቴማ፡ ብ25ን 26ን ጥቅምቲ ኣብ ኣስመራ ዘቃነዖ 4ይ ጉባኤኡ፡ ዝተመሓየሸ ቅዋም ማሕበር ብምጽዳቕን፡ ውሳኔታትን ለበዋታትን ብምሕላፍን ተዛዚሙ።
ጸዲቑ ዘሎ ዝተመሓየሸ ቅዋም ማሕበር፡ ኣብ ሓሙሽተ ምዕራፋት ዝጠቓለሉ 41 ዓንቀጻት ዝሓዘ እዩ።
ብዘይካዚ ጉባኤኛታት፡ ንዝቕጽል ኣርባዕተ ዓመታት ነቲ ማሕበር ዘካይድ፡ ብ21 ኣባላት ዝቘመ ሓድሽ ማእከላይ ባይቶ መሪጾም።
ጉባኤ ካብ ዘመሓላለፎ ለበዋታት፡ ማሕበር ኩሉመዳያዊ ደገፍ ንኣባላቱ ክገብር፡ ውዳቤታቱ ብምሕያል ንዘለዎ ጸጋታት ብዝግባእ ክምዝምዝ፡ ቁጠባዊ ዓቕሚ ማሕበርን ኣባላትን ዝጉልብተሉ ንጥፈታት ከደንፍዕ፡ ማሕበር ኣብ መጽናዕቲ ዝተመርኰሰ መደባት ክሕንጽጽን ከሰላስልን ዝብሉ ነጥብታት ይርከቦ።
ሃገራዊ ማሕበር ሓርበኛታት ስንኩላን ኲናት ኤርትራ፡ ምዕሩይ ዕድላትን መሰላትን ሓርበኛታት ስንኲላን ንምርግጋጽን፡ መጻኢ ህይወቶምን መነባብሮኦምን ንምውሓስን ዓሊሙ፡ ብሰናይ ድሌትን ተበግሶን መንግስቲ ኤርትራ  ኣብ ወርሒ ጥቅምቲ 1993 ዝቘመ ናጻን ዘይመንግስታውን ማሕበር እዩ።
  
ላዕለዋይ ልኡኽ ኤርትራ፡ መልእኽቲ ፕረዚደንት ኢሳይያስ ናብ ኣቦ-መንበር  ልኡላዊ ባይቶ ሱዳን ኣብጺሑ
ከም ኣካል ናይቲ ኣብ መንጎ ኤርትራን ሱዳንን ዝካየድ ስሩዕ ብዙሐመዳያዊ ምምኽኻር፡ ብሚኒስተር ጉዳያት ወጻኢ ኣቶ ዑስማን ሳልሕን ኣማኻሪ ፕረዚደንት ኣቶ የማነ ገብረኣብን ዝቘመ ላዕለዋይ ልኡኽ ኤርትራ፡ ትማሊ 8 ታሕሳስ መልእኽቲ ፕረዚደንት ኢሳይያስ ኣፈወርቂ ናብ ኣቦመንበር ልኡላዊ ባይቶ ሱዳን ጀነራል ዓብዱልፋታሕ ኣልቡርሃን ኣብጺሑ።
መልእኽቲ ፕረዚደንት ኢሳይያስን ዝተኻየደ ዘተን፡ ኣብ ህሉው ምዕባለታት ኢትዮጵያን ጽልዋኡ ኣብ ዞባዊ ሰላምን ምርግጋእን ዘተኰረዩ።
ክልተኦም ወገናት ኣብ መወዳእታ፡ ምትሕግጋዝ ኤርትራን ሱዳንን ንምድንፋዕን ዞባዊ ሽርክነት ንምምዕባልን ክሰርሑ ተሰማሚዖም።
  
ልዑል ማሕበረ-ቊጠባዊ ኣገዳስነት ዘለዎም ጽርግያታት ይህነጹ ኣለዉ
ቀዳማይ ገጽ መስርሕ ምህናጽ፡ ምጽጋንን ምስፋሕን ልዑል ማሕበረቊጠባዊ ኣገዳስነት ዘለዎም ውሽጠዞባዊ፡ ዞባዊ፡ ከምኡውን ምስ ዶባት ኢትዮጵያ ዝተኣሳሰሩ መገብቲ ጽርግያታት፡ ብምውህሃድ ፕሮጀክትታት ዓዲሃሎ፡ ሃገራውያን ኩባንያታት ህንጻ  ሰገን፡ ቀይሕባሕሪ፡ ኣስቤኮን ብድሆን፡ ከምኡውን ኣሃዱታት ሓይልታት ምክልኻል ኤርትራ፡ ብጽቡቕ ይሰላሰል ኣሎ።
እቲ ኣብ ትግባረ ዝርከብ ፕሮጀክትታት፡ ካብ ነፋሲት ናብ ደቀምሓረ 40 ኪሎሜተር፡ ካብ ደቀምሓረ ናብ ተራእምኒ 29 ኪሎሜተር፡ ካብ ዓዲዃላ ናብ እንዳገርጊስ 18 ኪሎሜተር፡ ካብ ድግሳ ናብ ሰርሓ ዝወስድ መስመር፡ ከምኡውን ካብ ድግሳ ብመገዲ ሓላይ ኣቢሉ ናብ ዓዲቐይሕ ዝኣቱ መስመር የጠቓልል።
ኣብ ፕሮጀክት መስመር ነፋሲት  ደቀምሓረ ዝነጥፉ ኣካየድትን ሞያውያንን፡ እቲ ስራሕ፡ ምስፋሕ ጽርግያ ካብ 7 ናብ 14 ሜትሮ፡ ምጽጋንን ምህናጽን መስመር ነፋሲት  ማይሓባር፡ ምግፋሕን ምህናጽን 25 ድንድላት፡ ከምኡውን ቀጻሊ ንዝበላሾ ዝነበረ ካብ ማይ ሓባር ናብ ዓላጋዴን ዝወስድ መስመር ብዝሓሸን ዝበለጸን ምትካእ ከምዘጠቓልል ሓቢሮም።
ኣመሓዳሪ ምምሕዳር ከባቢ ለዓይተንን ዓዲሮሶን ኣቶ ኣድም ኢብራሂም፡ ኣብ ለዓይተን ብምኽንያትቲ ፕሮጀክት ቦታ ከምዝቕይራ ንዝተገብረ 26 ስድራቤታትን 26 ትካላትን፡ መንግስቲ ብዝሓሸ ኣገባብ ኣባይቲ ይሃንጸለን ከምዘሎ ብምሕባር፡ ነበርቲ  ማይክዖታት ኣብ ምፍዋስን ፈልሲታት ኣብ ምትካልን ይነጥፉ ከምዘለዉ ገሊጹ።
ካብ ድግሳ ክሳብ ሰርሓ ኣብ ዘሎ መስመር ዝተዋፈሩ ሞያውያን፡ እቲ ስራሕ ብቐንዱ ኣብ ኵርባታት ንዝነበረ ጽበት ንምስፋሕን ንምምዕርራይን ዝዓለመ ምዃኑ፡ እቲ መስመር ካብ ዝነበሮ 7 ሜትሮ ናብ 20 ሜትሮ ይገፍሕን ደገፍቲመናድቕ ይህነጸሉን ከምዘሎ ኣብሪሆም።
ካብ እንድሕሽ ናብ ሓዋጹ ዘሎ ኵርባታት ዝበዝሖ 7 ኪሎሜተር መስመር፡ ብዝሓጸረ፡ ዝገፍሐን ዝጣጥሐን መስመር ንምቕያር፡ 5 ኪሎሜተር ሓድሽ ጽርግያ ይህነጽ ከምዘሎ እውን ገሊጾም።
እቲ ፕሮጀክት ክሳብ ኪኖ ሰንዓፈ ከምዝበጽሐ፡ ብዓድታት ድግሳን ሓላይን ኣቢሉ ናብ ሓዋጹ ዝጽንበር ኣማራጺ መስመር እውን ብዝበለጸ ይስራሕ ምህላዉ ሓቢሮም።
ኣብ መስመር ደቀምሓረ  ተራእምኒ ዝህነጽ ዘሎ ትሕተቅርጺ ጽርግያ፡ 25 ድንድላት ዘጠቓልል ኮይኑ፡ እቶም ድንድላት ከም ዲጋ እውን ከምዘገልግሉ ኮይኖም ይህነጹ ከምዘለዉ፡ ሞያውያን ኣረዲኦም።
ኣብቲ ስራሕ ማሽነሪታት ብምምራሕ ዝነጥፉ ዘለዉ መንእሰያት፡ እቲ መደብ ድርብ ረብሓ ከምዘለዎን፡ ክእለቶም ከዕብዩን ርእሰምትእምማኖም ከበርኹን ከምዝሓገዞምን ገሊጾም።
ካብ ዓዲዃላ ብዓዲኾቶዮ ኣቢሉ ናብ እንዳገርጊስ ንዝወስድ ዝነበረ ጽርግያ፡ ካብ ዓዲዃላ ገለ ኪሎሜተራት ንምብራቕ ወጺኡ፡ ከምእንደገና ናብ ምዕራብ ተጠውዩን ሓያሎ መሬት ሰንጢቑን  ብዓድታት ገዛኸረንን እንዳገብርኤልን ብዝሓልፍ ኣስታት 30 ዓበይትን ንኣሽቱን ቢንቶታት ዘለዎ ሓድሽ መስመር ንምትካእ ንዝካየድ ዘሎ ፕሮጀክት ዝመርሑን ዝቕይሱን ዘለዉ ሞያውያን፡ እቲ ሓድሽ መስመር፡ ትሪ ዓቐበት ብምንካይ፡ ጽበት ብምግፋሕ፡ ኵርባታት ብምጉዳል፡ ከምኡውን ብብዝሒ ሰንጢቑወን ዝሓልፍ ዓድታት ብልጫታት ከምዘለዎ ኣረዲኦም።
ኣገልግሎት ዜና ኤርትራ ዝተወከሰቶም ነበርቲ ናይተን እቲ ጽርግያ ሰንጢቑወን ዝሓልፍ ዓድታት፡ እቲ ፕሮጀክት፡ ኣብ ማሕበረቁጠባዊ ሂወቶም ብሓፈሻ፡ ኣብ ምዕባለ ናይቲ ከባቢ ድማ ብፍላይ ዓቢ ግደ ከምዘለዎ ገሊጾም።
  
ኣብ ዞባታት ክካየድ ዝቐነየ መደባት ብሩራዊ ኢዮቤልዩ-ሳዋ ተዛዚሙ
ብምኽንያት ብሩራዊ ኢዮበልዩ ምምስራት ሳዋን ምጅማር ሃገራዊ ኣገልግሎትን፡ ኣብ ዞባታት ደቡብ፡ ሰሜናዊ ቀይሕ ባሕሪን ዓንሰባን ክካየድ ዝጸንሐ ዝተፈላለየ መደባት ተዛዚሙ።
እቲ መደባት፡ ስነጥበባዊ ምርኢታትን ውድድራትን፡ ምብጻሕ ናብ ታሪኻዊ ድፋዓት፡ ሰሚናራትን ካልእን ዘጠቓለለ ምንባሩ ተሓቢሩ።
ኣብ ዞባ ደቡብ፡ ብ25 ሓምለ ኣብ ከተማ መንደፈራ ኣብ ዝተገብረሉ ናይ መዛዘሚ ስነስርዓት፡ ኣመሓዳሪ ዞባ ደቡብ ኣቶ ኤፍረም ገብረክርስቶስ፡ ሃገራዊ ኣገልግሎት፡ ኣብ ዝሓለፈ ርብዒ ዘመን ብግብራዊ ስራሕ ዕላማኡ ዝወቕዐ ስትራተጂያዊ መደብ ምዃኑ ገሊጹ።
ኣብ ከተማ ባጽዕ ብ26 ሓምለ ኣብ ዝተኻየደ መዛዘሚ ስነስርዓት ድማ፡ ኣመሓዳሪቲ ዞባ ብሪጋደር ጀነራል ተኽለ ልብሱ፡ ሳዋ ዝመልመለቶም መንእሰያት፡ ልኡላውነት ሃገር ኣብ ምኽባር ዘርኣዩዎ ጅግንነት፡ ከምኡውን ድልዱል መሰረት ምዕባለ ኣብ ምንጻፍ ዝዓመሙዎ መደባት፡ ውጽኢቱ ኣብ ባይታ ይርአ ከምዘሎ ገሊጹ።
ኣብ ዞባ ዓንሰባ እውን ብ27 ሓምለ ኣብ ዝተኻየደ  ብወተሃደራዊ ሰልፊ ዝተሰነየ ናይ መዛዘሚ መደብ፡ ኣመሓዳሪቲ ዞባ ኣቶ ዓሊ ማሕሙድ፡ ውጽኢት ሃገራዊ ኣገልግሎት ኣብ ዝሓለፈ 25 ዓመታት ኣብ ኩሉመዳያት ጒሉሕ ምንባሩን ምህላዉን ኣስሚሩሉ።
  
ጎልጅ – ዝርጋሐ ትካላት ማሕበራዊ ኣገልግሎት ተሞጒሱ
ኣብ ንኡስ ዞባ ጎልጅ፡ ትካላት ማሕበራዊ ኣገልግሎት በብከባቢኡ ስለዝተዋደዱ፡ ህዝቢ መሰረታዊ ኣገልግሎታት ይረክብ ከምዘሎ፡ ኣብ ምምሕዳርቲ ንኡስ ዞባ ሓላፊ ኣሃዱ ማሕበራዊ ኣገልግሎት ኣቶ ሓጎስ ዓንደብርሃን ሓቢሩ።
እቲ ንኡስ ዞባ ምስ ዘለዎ ሰፊሕ ዕድላት ሕርሻን ንግድን፡ ህዝቢ ብጻዕቂ ክሰፍሮ ከምዝጸንሐ ዝጠቐሰ ኣቶ ሓጎስ፡ ምስዚ ዝመጣጠን ዝርግሐ ትካላት ትምህርትን ጥዕናን ንምርግጋጽ ድማ ብኣድማዕነት ከምእተሰርሓሉ ገሊጹ።
ዛጊት ኣብ ኩሉ ከባቢታትቲ ንኡስ ዞባ፡ ካብ መዋእለህጻናት ክሳብ ካልኣይ ደረጃ ዝተዘርግሓ 38 ትካላት ትምህርቲ ብምህላወን፡ ዕድመኦም ንትምህርቲ ዝኣኸለ ህጻናት ግቡእ ኣገልግሎት ይረኽቡ ከምዘለዉ፡ ኣብ መዳይ ጥዕና ከኣ፡ ክልተ ማእከላትን ሸውዓተ መደበራትን ተዋዲደን ህዝቢ ዝምስገን ጥዕናዊ ኣገልግሎት ይረክብ ምህላዉ ኣብሪሁ።
ህዝቢ ንኡስ ዞባ ጎልጅ፡ ብመንጽርቲ መንግስቲ ኣብ ከባቢኡ ዝገበሮ ወፍሪ፡ ትካላት ማሕበራዊ ኣገልግሎት ኣብ ምክትታልን ምምዕባልን፡ ስሩዕ ከባብያዊ ጽሬት ኣብ ምክያድ፡ ብቕዓት ትካላት ማሕበራዊ ኣገልግሎት ኣብ ምሕያል፡ ከምኡውን ተሳታፍነት ኣብ መኣዲ ትምህርቲ ክብ ኣብ ምባል እጃሙ የበርክት ከምዘሎ ዝገለጸ ኣቶ ሓጎስ፡ እዚ ኮማዊ ተሳትፎዚ ብዝሓየለ ክቕጽል ተላብዩ።
  
“ምእመናን፡ ኣብ ትግባረ መምርሒታት ጥዕና ክተሓባበሩ ኣለዎም” መራሕቲ ሃይማኖት
ንሓደ ዓመት ተቛሪጹ ዝጸንሐ ኣገልግሎት ትምህርቲ፣ ኣገልግሎት ህዝባዊ መጓዓዝያን ኣብያተእምነትን ዳግማይ ስሩዕ ንጥፈታቱ ጀሚሩ ኣሎ። ዳግመምኽፋት መሰረታውያን ኣገልግሎታት ግን፡ ምቕንጣጥ ናይቲ ዓለማዊ ሓደጋ ማለት ከምዘይኮነ ምግንዛብ ኣገዳሲ እዩ።
ስለዝዀነ፡ ኣብ ኩሉ ቦታታት ብፍላይ ድማ ኣብተን ዳግም ኣገልግሎት ጀሚረን ዘለዋ ትካላት፡ ምጥቃም መሸፈኒ ኣፍን ኣፍንጫን ማስክ፡ ከምኡውን ማሕበራዊ ምርሕሓቕን ዘይምትንኻፍን ብጥብቂ ክትግበር ግድነት ይኸውን።
ተመኲሮ ሓያሎ ሃገራት ከምዘነጽሮ፡ ድሕሪ ምፍዃስ እገዳታት ዝርአ ሸለልትነት፡ ነቲ ሓደጋን ዳግመምዕጻውን ዘቃልዕ ስለዝኾነ፡ ዜጋታት ዝለዓለ ሓላፍነት ተሰኪሞም፡ ኣብ ኩሉ ምንቅስቓሳቶም ጥንቁቓትን ዕቱባትን ክኾኑ ይግባእ።
ኣመሓዳሪ ቤተክርስትያን ቅድስቲ ስላሴ ቀሺ ተስፋስላሴ እስቲፋኖስን ካብ ኮሚተ መስጊድ ሼኽ ዓብደልቓድር ጀላኒ ኣቶ ዓብደላ ሂቡን፡ ብመንገዲ ወኪል ኤሪና ኣብ ዘመሓላለፍዎ መልእኽቲ  ኣብያተእምነት ድሕነት ምእመናን ንምውሓስ ኣብ ምቁጽጻር እጃመን የበርክታ ከምዘለዋ፣ እንተዀነ ግን እቲ ቀንዲ ሓላፍነት ናይ ነፍሲወከፍ ዜጋ ብምዃኑ  ምእመናን ኣብ ትግባረ ናይቶም ቅጥዕታትን መምርሒታትን ክተሓባበሩ ኣተሓሳሲቦም።
ሓላፊ ኣገልግሎት መጓዓዝያ ኩባንያ ሓራት ዞባ ማእከል መንእሰይ ኣብርሃም ፍስሃገርግስ ብወገኑ፡ ኣብ ምውፋር ኣውቶቡሳት ዝርአ ስርዓት ዘይምሕላው ጠንቂ ምልባዕ ኮሮና ቫይረስ ክኸውን ስለዝኽእል፡ ዝምልከቶም ኣካላት ቁጽጽሮም ከሐይሉ፣ ልዕሊ ኹሉ ድማ ውልቀዜጋታት ጥንቃቐ ክገብሩን ብንቕሓት ክመላለሱን ተላብዩ።
ንዓመት መመላእታ ኣብ ምቁጽጻር ትግባረ ቅጥዕታት ምክልኻል ኮቪድ19 ዝነጠፉ መንእሰያት መድሃኔ ገብረብርሃንን ኣቢሰሎም ብንያምን ድማ፡ ዜጋታት  ትግባረ መምርሒታት ምክልኻል ኮሮና ንረብሓኦም ምዃኑ ተገንዚቦም፡ ብግቡእ ከተግብርዎ፣ ስድራቤታት ድማ ኣብ በቤተን ብዛዕባ ሳዕቤኑ ክዝትያን ኣብ ትግባረቲ ቅጥዕታት ዕቱባት ክኾናን ኣዘኻኺሮም።
  
መምርሒ ላዕለዋይ ሓይሊ ዕማም ምክልኻል ለበዳ ኮሮና ቫይረስ
መንግስቲ ኤርትራ፡ ንሓደገኛነት ለበዳ ኮሮና ቫይረስን ከቢድ ሳዕቤናቱን ብምግንዛብ፡ እዋናውያን መምርሒታትን ቅጥዕታትን ብብእዋኑ ከውጽእን፡ ከተግብርን ጸኒሑ ኣሎ። እንተዀነ ኣብ ዝሓለፈ ግዜ፡ ለበዳ ኮሮና ቫይራስ ብሰላሕታ ናብ ኩለን ዞባታት ሃገርና  እንተላይ ገለ ገጠራት  ክልሕምን፡ ዝዀነ ናይ ጒዕዞ ታሪኽ ንዘይብሎም ዜጋታት ክለክፍን ጀሚሩ ኣሎ።
እዚ ተርእዮዚ ኣዝዩ ኣሻቓልን ሓደገኛን እዩ። ብውሑድ ቊጽሪ ጀሚሩ ዘሎ ሓድሽ ለበዳ ኮሮና ቫይራስ፡ ንናይ ምስፍሕፋሕ ባህሪኡ ዝቖጺ፡ ቅጽበታውን ኣድማዕን ናይ ምቊጽጻር ስጒምቲ እንተዘይተወሲዱሉ፡ ኣብ ሓጺር ግዜ፡ ናብ መልከፍቲ ኣሽሓት ሰባት ስለዝዓርግ። ከምዚ ስለዝዀነ፡ ምስፍሕፋሕ ቀለቤት ናይቲ ለበዳ ብቕጽበት ንምብታኽን፡ ድሕነት ዜጋታትን ሃገርን ንምውሓስን፡ ዕቱብን ተሪርን ስጒምቲ ምውሳድ፡ ኣማራጺ የብሉን።
በዚ መሰረት፡ ላዕለዋይ ሓይሊ ዕማም ምክልኻል ለበዳ ኮሮና ቫይራስ፡ እዚ ዝስዕብ ሓድሽ መምርሒ የውጽእ ኣሎ፦
1 ምንቅስቓስ ዜጋታት፡ ብዘይካቶም ክውንዘፉ ዘይክእሉን ብዝምልከቶ ኣካል ዝተፈቕዱን ልምዓታዊ፡ ኣገልግሎታውን፡ ድሕነታውን ንጥፈታት፡ ኣብ መላእ ሃገር ድሩት ይኸውን።
2 ኣብ መላእ ሃገር  ካብ ሓደ ዓዲ ከተማ ናብ ካልእ ዓዲከተማ  ምንቅስቓስ ሰባት ክልኩልዩ።
3 ምንቅስቓስ ናይ ውልቂ ናእሽቱ መካይንን ካልኦት ናይ ሰብ መጎዓዓዚ ተሽከርከርትን፡ ብዘይካ ብፍሉይ ፍቓድ ደው ይብል። ናይ ጽዕነት መካይን ግን፡ ንጽዕነት ጥራይ፡ ስርሐን ክቕጽላ እየን።
4 ብዘይካ ምስ መዓልታዊ መነባባሮ ህዝቢ እተኣሳሰረ፡ ኩሉ ንግዳዊ ትካላት ተዓጽዩ ክጸንሕዩ። እዞም ትካላት እዚኣቶምውን፡ ክሳብ ሰዓት 8፡00 ምሸት ጥራይ ኣገልግሎት ይህቡ።
5 ቀንዲ ኣፍረይትን ወሃብቲ ኣገልግሎትን ትካላት ከም ትካላት ምስናዕ፡ ሕርሻ፡ ሕርሻዊ ምምስራሕ፡ ህንጻ፡    ወዘተ ስርሖም ክቕጽሉዮም።
6 ኣብ ገጠር ኣብ ማሕረስን ምርባሕ ጥሪትን ካልእ ኣገዳሲ ልምዓታዊ ስራሕን ዝተዋፈሩ ዜጋታት፡ ስርሖም ክቕጽሉዮም።
7 ኩሉ ትካላት መንግስቲ፡ ካብ ኣገዳሲን ክውንዘፍ ዘይክእልን ልምዓታዊ፡ ኣገልግሎታውን ድሕነታውን መደባት ወጻኢ፡ ዝውቱር ስርሑን ዝህቦ ካልእ ኣገልግሎታትን ደው ከብልዩ።
8 ግድነታዊ ማሕበራዊ ኣጋጣሚታት ከም ቀብሪ፡ ሓዘን   ብኣዝዩ ውሑድ ቊጽሪ  ካብ
9 ኣብ ኩሉ ዝፍቀድ ስራሕን ምንቅስቓስን፡ እቲ ዝግባእ ምፍንታት፡ ጽሬት፡ ምምካን መሳሪሒታት፡ መሸፈኒ ኣፍን ኣፍንጫን፡ ካልእ ብሚኒስትሪ ጥዕና ዝሕበሩ ቅጥዕታትን ምትግባር ግዴታ ስለዝዀነ፡ ዝምልከቶም ትካላት፡ ሰራሕተኛታትን ተገልገልትን ብጥብቂ ክኽተልዎ ይግባእ።
10 ምሉእነት ትግባረ ናይዚ መምርሒዚ ንምርግጋጽ፡ ኣብ ርእሲቲ ነፍሲወከፍ ዜጋን ስድራቤትን ዝገብርዎ ነብሰግትኣት፡ ዞባዊ ምምሕዳራት፡ ሓይልታት ፖሊስን ጸጥታን፡ ከምኡውን በብከባቢኡ ዝቘማ ናይ ነበርቲ ኮሚተታት ጥቡቕ ምክትታል ክገብሩዮም። ነዚ መምርሒዚ ዝጥሕሱ ዜጋታት ድማ ሕጋዊ ስጉምቲ ክውሰደሎም እዩ።
11 እዚ መመርሒዚ ካብ ሰሉስ፡ ዕለት 22 ታሕሳስ ሰዓት 6፡00 ናይ ንግሆ ጀሚሩ ይትግበር። ብመንጽር ኩነታትን ስግኣትን ለብዳ ኮሮና ቫይራስ በብእዋኑ ብደቂቕ እናተገምገመ ድማ፡ ዘድሊ ምምሕያሻት ክግበረሉ እዩ።
ዓወትንሓፋሽ
ላዕለዋይ ሓይሊ ዕማም
ምክልኻል ሕማም ኮሮና ቫይረስ
20 ታሕሳስ 2020
  
ኮሌጅ ሕርሻ ሓመልማሎ 473 ተመሃሮ ኣመሪቑ
ኮሌጅ ሕርሻ ሓመልማሎ፡ ትማሊ 11 ሓምለ ኣብ ዝገበሮ መበል 12 ስነስርዓት ምረቓ፡ ብትሽዓተ ዓውድታት ዘምሃሮም  283 ደቂኣንስትዮ ዝርከባኦም 473 ተመሃሮ፡ ብማስተርስ፡ ቀዳማይ ዲግሪን ዲፕሎማን ኣመሪቑ።
ተመረቕቲ፡ ሓንቲ ብማስተርስ፡ 262 ብቐዳማይ ዲግሪ፡ 210 ድማ ብዲፕሎማክኾኑ እንከለዉ፡ ብዓውድታት ሕርሻዊ ቁጠባ፡ ሕርሻዊ ምህንድስና፡ ስነዘራእቲ፡ ስነእንስሳ፡ ስነኣሕምልትን ፍረታትን፡ ሃብቲ መሬትን ምዕቃብ ኣከባብን፡ ምክልኻል ብቚሊ፡ ሕክምና እንስሳ፡ ሳይንስን ቴክኖሎጂ መግብን እዮም ትምህርቶም ዛዚሞም።
ኣብቲ ፈጻሚ ዳይረክተር ሃገራዊ ኮሚሽን ላዕለዋይ ትምህርቲን ምርምርን፡ ዶክተር ሃይለ ምሕጹን፡ ዝርከቦም ሰበስልጣን መንግስቲ ዝተሳተፉሉ ናይ ምምራቕ ስነስርዓት፡ ዲን ኮለጅ ሕርሻ ሓመልማሎ ፕሮፈሰር ወልደኣምላኽ ኣርኣያ፡ እቲ ኮሌጅ፡ ኣብ ሕርሻዊ ስነፍልጠት  ብቑዕ ፍልጠት፡ ሞያን ዲስፕሊንን ዝዓጠቐ ዓቕሚሰብ ኣብ ምፍራይ፡ ዓቢ እጃም የበርክት ከምዘሎ ገሊጹ።
ሚኒስተር ሕርሻ ኣቶ ኣረፋይነ በርሀ ብወገኑ፡ ኣብ ትካላትትምህርቲ ዝቕሰም ፍልጠት ናይ መወዳእታ ሸቶ ከምዘይኮነ ብምጥቃስ፡ እቲ ቀንዲ  ብኽለሰሓሳብ ንዝተመሃርካዮ ኣብ መኣዲ ስራሕ ብትግሃትን ተወፋይነትን ከተተግብሮ እንከለኻ ምዃኑ ኣዘኻኺሩ።
መመረቕታ ማለት፡ ካብ ሓደ ነዊሕን ብዙሕ ዓቕሊ ዝሓትትን ናይ ትምህርቲ ምዕራፍ፡ ናብ ካልእ ናይ ስራሕ ተመኵሮ እትቐስመሉ ባይታ ፍልጠት ምስግጋር ምዃኑ ዝጠቐሰ ወኪል ተመረቕቲ ብወገኑ፡ ንዘምሃሮም ህዝብን መንግስትን ብዓጸፋ ስራሕ ክኽሕሱ ቃል ኣትዩ
  
ደቡብ – ‘ሽግ ዋርሳይ’ ዑደት ተካይድ ኣላ
ብምኽንያት ብሩራዊ ኢዮቤልዩ ምምስራትሳዋን ምጅማር ሃገራዊ ኣገልግሎትን፡ ዑደትክትገብር ዝተዳለወት ሽግ ዋርሳይ፡ ብ22 ሓምለ ኣብ ሰዓታት ቅድሚቐትሪ ካብቲ ዛዛሚ ኲናት ናጽነት ዝተኻየደሉ ጐላጉል ማይዕዳጋ  ንኡስ ዞባ ደቀምሓረ ተበጊሳ።
እታ ብባንዴራ ኤርትራን ኣርማ ሃገራዊ ኣገልግሎትን ዝተሰነየት ሽግ፡ ካብ ገዳይም ተጋደልቲ ንኣባላት ሃገራዊ ኣገልግሎት ምስ ተረከበት፡ ህዝቢ ማይዕዳጋን ከባቢኣን ብድሙቕ ስነስርዓት ከምዘፋነዋ፡ ወኪል ኤሪና ሓቢሩ።
ነበርቲ ከተማ ደቀምሓረን ከባቢኣን እውን፡ ማእቶታውን ትምህርታውን ንጥፈታት ብዝውክሉ ኣፍራዛን መጽሓፍን ዝሓዙ መንእሰያት ኣዐጂቦም፡ ከባቢ ሓወልቲ ስዉኣት ምስ ኣብጽሑዋ፡ ኣመሓዳሪ ንኡስ ዞባ ደቀምሓረ ኣቶ የማነ ኣበራ፡ ህዝቢ ንሽግ ዋርሳይ ዝሃቦ ክብሪ፡ መርኣያ ናይቲ ሳዋ ኣብ ምውሓስ ልኡላውነትን መደባት ልምዓትን ዝተጻወተቶ ተራ ምዃኑ ገሊጹ።
ህዝቢ ከተማ ደቀምሓረ፡ ንሽግ ዋርሳይ ንልዕሊ ሰለስተ ኪሎሜተር ብእግሩ ተጓዒዙ ናብ ንኡስ ዞባ ድባርዋ ምስ ኣፋነዋ፡ ህዝቢ ገርገራ፡ ኣባላት ሓይልታት ምክልኻልን ሰራሕተኛታት መንግስቲን ኣብ ከባቢ ዲጋ ምስላም ተቐቢሎም፡ ብሰልፊ ናብ ከተማ ድባርዋ ኣእትዮምዋ።
ኣብኡ ኣብ ዝተገብረ ስነስርዓት፡ በታ ካብ ንኡስ ዞባ ደቀምሓረ ዝተበገሰት ሽግ፡ ነታ ኣብ ድባርዋ ተዳልያ ዝጸንሐት ሽግ ድሕሪ ምውላዕ፡ ኣመሓዳሪ ንኡስ ዞባ ድባርዋ ኣቶ ፍረወንጌል ተኽለሃይማኖት፡ ንኣበርክቶ ሳዋን ሳዋ ዘፍረየቶም መንእሰያትን ዘመጒስ መደረ ኣስሚዑ።
ሽግ ዋርሳይ፡ ቀጺላ ከተማ መንደፈራ፡ ድሕሪኡ ንኡሳን ዞባታት እምኒሓይልን ዓዲዃላን ሓሊፋ፡ ናብቲ ኣብ ምምካት ወራርወያነ  ኣባላት ሃገራዊ ኣገልግሎት ጅግንነት ዝፈጸሙሉ ግንባር ዓዲበጊዖ ብምብጻሕ ዑደታ ክትዛዝም እያ።
  
ፈስቲቫል ኤርትራውያን ነበርቲ ስዊዘርላንድ ብልዑል ድምቀት ተኻዪዱ
ፈስቲቫል ኤርትራውያን ነበርቲ ስዊዘርላንድ፡ ሚኒስተር ጉዳያት ወጻኢ ኣቶ ዑስማን ሳልሕ ኣብ ዝተረኽበሉ፡ ብ20 ሓምለ ኣብ ዳንዶርፍ  ከባቢ ከተማ በርን ብልዑል ድምቀት ተኻዪዱ።
እቲ ፈስቲቫል፡ ሰሚናር ኣብ ህሉው ኩነታት ሃገር፡ ባህላዊ መሰናድኦታት፡ ስፖርታዊ መደባት፡ ከምኡውን ድሙቕ ህዝባዊ ጓይላ ዘጠቓለለ ምንባሩ ተፈሊጡ።
ሚኒስተር ዑስማን ንተሳተፍቲ ኣብ ዘካየዶ ሰሚናር፡ መንግስቲ ኤርትራ ብዝተኸተሎ ናጻ ፖለቲካዊ መስመርን ጽኑዕ መኸተ ህዝብን፡ ኤርትራ ኣብዚ እዋንዚ ኣብ ዝሓሸ ዕድላት ዘለዎ መድረኽ ኣትያ ከምዘላ ብምጥቃስ፡ ነዚ መድረኽዚ  ሽርክነት፡ ምትሕግጋዝን ምምልላእን ብዝመለለዪኡ ጉርብትና ንምድርዑ ሓያል ጻዕሪ ይካየድ ከምዘሎ ኣረዲኡ።
መደባት መኸተ ኣብ ምዕዋት ዝተራእየ ዕዙዝ ተሳታፍነት፡ ኣብመደባት ልምዓት እውን ብዝለዓለ ክንጸባረቕ ትጽቢት ከምዝግበር ብምዝኽኻር፡ ኣብ ወጻኢ ዝነብሩ ዜጋታት፡ ሞያዊ ዓቕምታቶም ንምዕባይ ክጽዕሩ ከምዝግባእ ኣገንዚቡ።
ቀዳማይ ጸሓፊ ኤምባሲ ኤርትራ ኣብ ስዊዘርላንድ፡ ኣቶ ኣደም ዑስማን ብወገኑ፡ እቲ ፈስቲቫል፡ ንጥምረትን ውህደትን ኤርትራውያን ኣብ ስዊዘርላንድ ዝድርዕ ብምዃኑ፡ ብዝበለጸ ውዳበ ንምምዕባሉ ክስራሕ ምዃኑ ገሊጹ።
  
ሓበሬታ ካብ ሚኒስትሪ ጥዕና
ኣብ ዝሓለፈ ሳልስቲ ኣብ መወሸቢ ማእከላት ዞባታት ጋሽባርካ፡ ደቡባዊ ቀይሕ ባሕሪ፡ ሰሜናዊ ቀይሕ ባሕሪ፡ ደቡብ፡ ማእከልን ዓንሰባን ብዝተገብረ ናይ ላቦራቶሪ መርመራታት፡ 46 ዜጋታት ብኮሮና ቫይረስ ምልካፎም ተረጋጊጹ።
ካብዚኣቶም፡ 18 ኣብ ዞባ ጋሽባርካ  ማለት 6 ኣብ ጎልጅ፡ 5 ኣብ ኣዲባራ፡ 4 ኣብ ዓሊግድር፡ 3 ድማ ኣብ መንሱራ ተወሺቦም ዝጸንሑ እዮም።
ዝተረፉ፡ 17 ካብ ዓሰብ  ደቡባዊ ቀይሕ ባሕሪ፣ 7 ካብ ባጽዕ  ሰሜናዊ ቀይሕ ባሕሪ፣ 2 ካብ ዞባ ደቡብ  ሓንቲ ካብ ሰንዓፈ፡ ሓደ ካብ ዓዲዃላ፣ ከምኡውን ሓንቲ ካብ ኣስመራ፣ ሓደ ድማ ካብ ከረን  ዞባ ዓንሰባ እዮም።
እዚ ከምዚ ኢሉ እንከሎ፡ ኣብ ሆስፒታላት ዞባታት ደቡብ፡ ሰሜናዊ ቀይሕ ባሕሪን ማእከልን ተዓቚቦም ክንክን ክግበረሎም ዝጸንሑ 46 ዜጋታት፡ ሓውዮም ተፋንዮም ኣለዉ።
በዚ መሰረት፡ ጠቕላላ ቊጽሪ ብኮሮና ቫይረስ ዝተለኽፉ ዜጋታት፡ ክሳብ ትማሊ 3537 በጺሑ ኣሎ። 3334 ካብዚኦም ሓውዮም ዝተፋነዉ፡ 10 ብሞት ዝተፈልዩ፡ 193 ድማ ገና ኣብ ሆስፒታላት ተዓቚቦም ዝርከቡ እዮም።
ሚኒስትሪ ጥዕና  19 ሚያዝያ 2021
  
ፕረዚደንት ኢሳይያስ ላዕለዋይ ልኡኽ ስዑዲ ዓረብ ኣዘራሪቡ
ፕረዚደንት ኢሳይያስ ኣፈወርቂ፡ ትማሊ 6 ነሓሰ ኣብ ሰዓታት ቀትሪ፡ ብኣዛዚ ናይቲ ኣንጻር ሽበራ ዝቘመ ልፍንቲ ሓይልታት ሌተና ጀነራል  ልኡል ፋሃድ ቢን ቱርኪ ቢን ዓብዱልዓዚዝ ንዝተመርሐ ላዕለዋይ ልኡኽ ስዑዲዓረብ ተቐቢሉ ኣዘራሪቡ።
ኣብ ኣዳራሽ ሃገር ኣብ ዝተኻየደ ርክብ፡ ፕረዚደንት ኢሳይያስን እቲ ስዑድያዊ ልኡኽን፡ ኣብ ምምዕባል ክልተኣዊ ዝምድና ኤርትራን ስዑድያን፡ ጸጥታ ዞባ ቀይሕ ባሕሪን ዘተኰረ ዘተ ኣካዪዶም።
ኣብቲ ርክብ፡ ብወገን ኤርትራ ኣዛዚሓይሊ ባሕሪ ሜጀር ጀነራል ሑመድ ካሪካረን ሓለቓ ስታፍ ሓይሊ ባሕሪ ኮሎኔል መልኣከ ተኽለማርያምን ተሳቲፎም።
ብወገን ስዑድያ ድማ፡ በዓል ስልጣን ስሪሒታት ሓይሊ ባሕሪ ሜጀር ጀነራል ያሕያ መሓመድ ዓሲሪ፡ ካብ እዚ ልፍንቲ ሓይልታት ብርጋደር ጀነራል ኻሊድ ቢን መሓመድ ኣልራማሊ፡ ከምኡውን ካብ እዚ ስርሒታት ሓይሊ ባሕሪ ብርጋደር ጀነራል ሓሰን ቢን ስዒድ ኣልሻህራኒ ዝርከቡዎም ሰበስልጣን ተረኺቦም ነይሮም።
  
ኩወይት – ፈጻሚ ጉዳያት ኤምባሲ ኤርትራ ምስ ተ/ሚኒስተር ዘትዩ
ፈጻሚ ጉዳያት ኤምባሲ ኤርትራ ኣብ ኩወይት ኣቶ ሑመድ ያሕያ ሓሊ፡ ምስ ተሓጋጋዚ ሚኒስተር ጉዳያት ወጻኢ ንጉዳይ ኣፍሪቃ  ኣምባሳደር ዓብደልሓሚድ ኣልፊልካዊ ተራኺቡ፡ ኣብ ምምዕባል ክልተኣዊ ዝምድናታት ዘትዩ።
ኣብቲ ብ12 ለካቲት ዝተኻየደ ርክብ፡ ኣቶ ሑመድ ሓሊ፡ ዝምድና ኤርትራን ኩወይትን ዝያዳ ንምድንፋዕ ዝካየድ ዘሎ ጻዕርታት፡ ዕዙዝ ኣገዳስነት ከምዘለዎ ገሊጹ።
ኣቶ ሑመድ ኣስዒቡ፡ ኤርትራ ኣብዚ እዋንዚ ኣብ መንጎ ሃገራት ዞባ ምብራቕ ኣፍሪቃ፡ ሓድሕዳዊ ምትሕግጋዝን ሽርክነትን ንኽህሉ፡ ምቕሉል እጃማ ተበርክት ከምዘላ ምስናይ ገስጋሱ ሓቢሩ።
ኣቶ ዓብደልሓሚድ ኣልፊልካዊ ብወገኑ፡ ዝምድና ኩወይትን ኤርትራን ካብ ግዜ ሓርነታዊ ቃልሲ ዝጅምር ታሪኻዊ ምዃኑ ብምግላጽ፡ ናብ ዝበረኸ ንኽድይብ ዘሎ ድሌትን ድልውነትን ሃገሩ ኣረጋጊጹ።
  
ልዕሊ 100 ዓመት ዝቐጸለ ምስሕሓብ ዓድታት ሊባንን ሓበላን ብዕርቂ ደቂሱ
ኣብ መንጎ ዓድታት ሊባንን ሓበላን፡ ብሰንኪ ናይ ሕርሻን መጋሃጫን መሬት  ን118 ዓመታት ዝቐጸለ ምስሕሓብ፡ ብ22 ለካቲት ኣብ ትንሽኣይ  ንኡስ ዞባ መንሱራ ኣብ ዝተኻየደ ጽምብል ብዕርቂ ደቂሱ።
ኣብቲ ላዕለዎት ሰበስልጣን መንግስቲ፡ ነበርቲ ንኡሳን ዞባታት ሎጎዓንሰባን መንሱራን፡ ከምኡውን ወከልቲ ናይተን ዓድታትን ዕድመ ዝተገብረሎምን ዝተሳተፍዎ ወግዓዊ ናይ ዕርቂ ስነስርዓት፡ ሰነድ ዕርቂ ክታም ተነቢሩሉ፣ ኣብ መጽናዕትን መስርሕ ዕርቅን ኣበርክቶ ንዝገበሩ ኣካላት ድማ፡ ናይ ምስጋና ወረቐት ተዋሂቡ።
እቲ ናይ ዕርቂ ሰነድ፡ ክልተ ዓበይቲ ጉዳያት  ማለት ንኣደቓቕሳ ናይቲ ብክልቲኡ ወገን ዝወረደ ናይ ሂወትን ማልን ክሳራታት፡ ከምኡውን ንቐጻሊ ምሕደራን ተጠቃምነትን ናይቲ ከከራኽር ዝጸንሐ መሬት ዘጠቓለለ እዩ።
ምክብባርን ምክእኣልን መለለዪ ባህሊ ህዝቢ ኤርትራ ከምዝኾነ ዝጠቐሱ ኤሪና ዝተወከሰቶም ነበርቲ፡ ኣብ መንጎኦም ዝጸንሐ ገዛእቲ ዘንቀልዎን ዝሓላለኽዎን ምስሕሓብ ዋንነት መሬት  ብዕርቂ መዕለቢ ምርካቡ ኣዝዩ ከምዘሐጐሶም ገሊጾም። ምሉእ ትሕዝቶ ናይቲ ስነስርዓት ዝሓዘ ጸብጻብ፡ ኣብ ገጽ 3 ኣሎ
  
ላዕለዋይ ልኡኽ ኤርትራ፡ ምስ ሚ/ጉዳያት ወጻኢ ጃፓን ዘትዩ
ካብ 28 ክሳብ 30 ነሓሰ ኣብ ዮኮሃማ  ጃፓን ኣብ ዝተቓንዐ 7ይ ኣህጉራዊ መጋባእያ ቶክዮ ንልምዓት ኣፍሪቃ  ቲካድ ዝተሳተፈ ብሚኒስተር ጉዳያት ወጻኢ ኣቶ ዑስማን ሳልሕ፡ ኣማኻሪ ፕረዚደንት ኣቶ የማነ ገብረኣብን ኣምባሳደር ኤርትራ ኣብ ጃፓን ኣቶ እስቲፋኖስ ኣፈወርቂን ዝቘመ ላዕለዋይ ልኡኽ ኤርትራ፡ ምስ ሚኒስተር ጉዳያትወጻኢ ጃፓን ሚስተር ታሮ ኮኖ ተራኺቡ፡ ኣብ ምምዕባል ክልተኣዊ ዝምድናን ምትሕግጋዝን ዘተኰረ ዘተ ኣካዪዱ።
ኣብቲ ጐድኒጐድኒ 7ይ መጋባእያ ቲካድ ዝተኻየደ ርክብ፡ ክልተኦም ወገናት፡ ነቲ ዝምድና ናብ ዝበረኸ ደረጃ ክብ ንምባሉ ንዘሎ ድሌትን ቅሩብነትን ድሕሪ ምርግጋጽ፡ በብእዋኑ ኣብ ዞባዊ ጉዳያት ዝካየድ ናይ ምምኽኻርን ምልውዋጥ ሓሳባትን መድረኻት ንምዕዛዝ ተረዳዲኦም።
ሚኒስተር ዑስማን፡ ጃፓን ዛጊት ንኤርትራ ክትገብሮ ንዝጸንሐት ሽርክነታዊ ምትሕግጋዝ ድሕሪ ምምስጋን፡ ኣብ ጽላታት ሕርሻ፡ ሃብቲ ዓሳ፡ ትሕተቅርጽን ጥዕናን ምድግጋፋ ከተሐይል ትጽቢት ከምዝግበር ገሊጹ።
ድሕሪ ምኽታም ስምምዕ ሰላምን ምሕዝነትን ኤርትራን ኢትዮጵያን፡ ኣብ ዞባ ቀርኒ ኣፍሪቃ ሰፊኑ ዘሎ ሓድሽ መድረኽ ንምድልዳል፡ ድሉውነት ሃገሩ ዘረጋገጸ ሚኒስተር ታሮ፡ ጽላት ሃብቲ ዓሳ ኤርትራ ንምድንፋዕ፡ ጃፓን ክኢላውን ቴክኒካውን ደገፍ ክትገብር ቅርብቲ ምዃና ኣነጺሩ።
ላዕለዋይ ልኡኽ ኤርትራ ብዘይካዚ፡ ጐድኒድኒቲ መጋባእያ ኣብ ዝተሰላሰለ ፍሉይ ዋዕላ ሰላምን ጸጥታን ቀርኒ ኣፍሪቃ ክሳተፍ እንከሎ፡ ምስ ሰበስልጣን ዝተፈላለያ ሃገራትን ዞባውያንን ኣህጉራያንን ውድባትን፡ ኣብ ምድንፋዕ ዝምድናታት ዘተኰረ ርክባት ኣካዪዱ።
  
ማእከል – ኣብ ‘መሬት ጤሳ ከባቢ’ ህንጻዊ ስራሓት ክጅመር እዩ
ኣብ ዞባ ማእከል፡ ኣብ ንኡሳን ዞባታት በሪኽ፡ ጋላነፍሒን ሰረጀቓን  ኣቐዲሙ ኣብ ዝተዓደለ መሬት ጤሳ፡ ኣብ 2020 ምስራሕ ህንጻታት ክጅመር ምዃኑ፡ ምምሕዳር ዞባ ብ30ን 31ን ታሕሳስ ኣብ ዘካየዶ ገምጋም ስራሕ  ተሓቢሩ።
ዋና ዳይረክተር ክፍሊ ህንጻዊ ልምዓት ኢንጅነር ተስፋኣለም ወልደሚካኤል፡ ርእሰውጥን ተዳልዩሉ ኣብ ዝተዓደለ ጤሳታት  ናይቲ ዝስራሕ ኣባይቲ ዓይነታት ንድፊ ሞዴላት ብመንገዲ ምምሕዳር ንኡሳን ዞባታት ናብ ክፍሊ ህንጻ ከምዝቐርብን፡ እቲ ክፍሊ ውሳነ ምስ ሃበሉ ድማ፡ ብክኢላታት ምቁጽጻር እናተገብረሉ  እቲ ናይ ህንጻ ስራሕ ከምዝካየድን ገሊጹ።
ሎሚ ዓመት ካብ ዝተተኽለ ልዕሊ 800 ሽሕ ፈልሲታት ገረብ፡ እቲ ልዕሊ 87 ሚእታዊት ከምዝጸደቐ ዝሓበረ ክፍሊ ሕርሻን መሬትን ድማ፡ ልዕሊ 9 ሽሕ ተኽሊ ሜለ ተዳቒሉ ኣብ ጽቡቕ ኩነታት ከምዝርከብ፡ ብርባር መዓር ድማ ካብቲ ናይ 2018 ብ47 ሚእታዊት ወሰኽ ከምዘርኣየ፡ ፍርያት እንቋቚሖ ግን ብ23 ሚእታዊት ከምዝጐደለ ገሊጹ።
ጨንፈር ጥዕና ዞባ ማእከል ብወገኑ፡ ልዕሊ 99 ሚእታዊት መንእሰያት ክታበት ጸረሕማም ኣንቅጺ ከም ዝወሰዱ፡ ኣብ ምጥፋእ ሕማም ዓሶ  ዕዉት ንጥፈታት ይሰላሰል ከምዘሎ፡ ብኣሃዝ ዝተሰነየ መብርሂ ሂቡ።
ተሳተፍቲ፡ ጸገም ማይ መሰረታዊ ፍታሕ ክናደየሉ፡ ተፋሒሮም ከይተደፍኑ ነዊሕ ዝገብሩ መስመራት ረሳሕ ፈሳሲ ኣቓልቦ ክወሃቦም፡ ሕጽረት መጐዓዝያ ክፍታሕ   ዝብሉን ካልኦትን ሕቶታት ኣቕሪቦም።
ኣመሓዳሪ ዞባ ማእከል ሜጀር ጀነራል ሮሞዳን ዑስማን ኣውልያይ፡ ዞባ  ጸገማት ህዝቢ ንምፍታሕ፡ ኣብ 2020 ቀዳምነታት ሰሪዑ ክሰርሕ ምዃኑ ገሊጹ።
  
ዓለማዊ ‘መዓልቲ መማህራን’ ብደረጃ ሃገር ተዘኪራ
ዓለማዊ መዓልቲ መማህራን፡ መንእሰያት መማህራን፡ ዋሕስ ሞያ ምምህርና ብዝብል ቴማ፡ ትማሊ 4 ጥቅምቲ ብደረጃ ሃገር ኣብ ኣስመራ  ኣዳራሽ ማሕበር መማህራን ተዘኪራ።
ኣብቲ ሓለፍቲ ሚኒስትሪ ትምህርትን ወከልቲ መማህራንን ዝተረኽቡሉ ኣጋጣሚ፡ ኣቦመንበር ማሕበር መማህራን ኤርትራ መምህር ስምኦን መሓሪ፡ ብደረጃ ዓለም ንመበል 26 ግዜ ብደረጃ ሃገር ከኣ ንመበል 23 ግዜ ትዝከር ዘላ ዓለማዊ መዓልቲ መማህራን፡ ረዚን መልእኽቲ ህንጸት ወሎዶታትን ውሕስነት መጻኢን ከምዘለዋ ገሊጹ።
5 ጥቅምቲ  ኣህጉራዊ መዓልቲ መማህራን፡ ኩነታትና ገምጊምና፡ ጉድለታትና ኣሪምና፡ ሃጓፋትና መሊእና፡ ንመጻኢ ኣሚትና ብንጥፈት ንስራሕ ንምስጓም ቃልና እነሐድሰላ ዕለት ምዃና ዝጠቐሰ መምህር ስምኦን፡ መንእሰያት መማህራን ዋሕስ ሞያ ምምህርና ካብ ኰኑ፡ ተሰኪሞምዎ ዘለዉ ሓላፍነት ብብቕዓት ንምፍጻም፡ ምቹእ ባይታ ክፍጠረሎም ኣዘኻኺሩ።
ወኪል ሚኒስተር ትምህርቲ፡ ዋና ዳይረክተር ክፍሊ ምርምርን ምምዕባል ዓቕሚሰብን ኣቶ ጴጥሮስ ሃይለማርያም ብወገኑ፡ ሞያ ምምህርና ብኹሉ መዳያቱ እናማዕበለ ክኸይድ እንተኾይኑ፡ ዋሕሱ እቲ መንእሰይ መምህር ከምዝኾነ ብምጥቃስ፡ ማሕበር መማህራን፡ ኣብ ምብራኽ ዓቕሚ መማህራን ብሓፈሻ መንእሰያት መማህራን ድማ ብፍላይ ቀጻሊ ስልጠናታት ክውድብ ተላብዩ።
ኣስታት 18 ሽሕ ኣባላት ዘለውዎ ማሕበር መማህራን ኤርትራ፡ ካብ 1996 ኣትሒዙ ኣባል ማሕበር መማህራን ዓለምን ኣፍሪቃን ምዃኑ ይፍለጥ።
እዚ ከምዚ ኢሉ እንከሎ፡ ብደረጃ ዞባ ደቡብ ኣብ ንኡስ ዞባ ደቀምሓረ፡ ንተራን ሓላፍነትን መማህራን ዝምጒስ ሰልፊን ካልእ ንጥፈታትን ዘጠቓለለ  መደብ ዝኽሪ መዓልቲ መማህራን ተኻዪዱ።
  
ኣባላት ሚ/ሕርሻ ብጽገና መንጸጊ ጸረ-ባልዕ ሰልጢኖም
ሚኒስትሪ ሕርሻ፡ ካብ 31 ታሕሳስ  ክሳብ 4 ጥሪ 2020፡ ኣብ ወፍሪ ምክልኻል ኣንበጣ ንዝነጥፉ 22 ኣባላቱ፡ ኣብ ሓፈሻዊ ጽገና መንጸጊታት ጸረባልዕ ዘተኰረ ስልጠና ወዲቡ።
እቲ ኣብ ዳዕሮቃውሎስ ዝተዋህበን ብክልሰሓሳብን ግብርን ዝተሰነየን ስልጠና፡ ኣብ ካይሮ  ግብጺ ካብ ዝመደበሩ ኮሚሽን ምክልኻል ኣንበጣ ምድረበዳ ኣብ ማእከላይ ዞባ ብዝመጸ ላዕለዋይ ክኢላን መምህርን ኣሰይድ ራሚ ኣልዓረቢዩ ተዋሂቡ።
ኣብ ሚኒስትሪ ሕርሻ፡ ሓላፊ ኣሃዱ ምክልኻል ሳገምቲ ባልዓት ኣቶ ቴድሮስ ስዩም ብዛዕባ ዕላማቲ ስልጠና ኣብ ዝሃቦ መብርሂ፡ መንጸጊ ጸረባልዕ ማሽናት ብዝተፈላለየ ምኽንያታት ኣብ ዝበላሸወሉ ዓቢ ብድሆ ኮይኑ ምጽንሑ ብምጥቃስ፡ ኣብቲ ወፍሪ ዝነጥፉ ኣባላት ኣፍልጦ ሃልይዎም ናይ ጽገና ንጥፈታት ባዕላቶም ብምክያድ ነዚ ጸገምዚ ንምፍዋስ እቲ ስልጠና ከምእተወደበ ገሊጹ።
ሰልጠንቲ ብወገኖም፡ ቅድሚ ሕጂ መንጸጊ ማሽናት ምስ ዝበላሸዎም ካብ ዞባታት ናብ ኣስመራ ይለኣኽ ከምዝነበረ፡ እዚ ድማ ነቲ ግዜ ዘይህብ ወፍሪ ምክልኻል ኣንበጣ ካብ ቀንዲ ብድሆታት ኰይኑ ምጽንሑ ድሕሪ ምሕባር፡ እቲ ስልጠና ነዚ ጸገምዚ ኣብ ምፍታሕ ዓቢ ኣስተዋጽኦ ከምዘለዎ ኣብሪሆም።
ነቲ ስልጠና ዝሃበ ኣሰይድ ራሚ ኣልዓረቢ ብወገኑ፡ ሰልጠንቲ ዘርኣዩዎ ተገዳስነት፡ ኣብቲ ሞያ ንዘሎዎም ፍቕሪ ከምኡውን ናይ ስራሕ ባህሊ ዘርኢ ምዃኑ ሓቢሩ።
እቲ ንሓሙሽተ መዓልታት ክካየድ ዝቐነየ ስልጠና፡ ኣብ ማእከላይ ቤትጽሕፈት ሚኒስትሪ ሕርሻ ብዝተኻየደ ስነስርዓት ምዕዳል ወረቐት ምስክርዩ ተዛዚሙ።
ዋና ዳይረክተር ክፍሊ ሕርሻዊ ኤክስተንሽን ኣቶ ሕሩይ ኣስገዶም ኣብ ዘስመዖ መዛዘሚ ቃል፡ ኤርትራ ኣብ ምክልኻል ኣንበጣ ትገብሮ ዘላ ዕዉት ወፍርታት፡ እዚ ናይ ስልጠና ዕድል ብቐዳምነት ክትረክብ ከምዘኽኣላ ብምጥቃስ፡ ኣብ መካይን ዝጸዓን ይኹን ኣብ ዝባን ዝሕንገጥ መንጸጊ ጸረባልዓት፡ ኣብ ምዕዋት ወፍሪ ምክልኻል ኣንበጣ ወሳኒ ተራ ስለዘለዎ፡ ሰልጠንቲ ንዝተመሃርዎ ኣብ ግብሪ ከውዕሉ ኣዘኻኺሩ።
  
ኣብ ን/ዞባ ዓረዛ፡ እቶት ሕርሻ ብ36 ሚእታዊት ዓብዩ
ኣብ ንኡስ ዞባ ዓረዛ፡ ኣብ ዝሓለፈ ዓመት ብዝነበረ ህጡር ክራማት፡ እቶት ሕርሻ ብ36 ሚእታዊት ከምዝዓበየ  ምምሕዳርቲ ንኡስ ዞባ ብ13 ለካቲት ኣብ ዘካየዶ ገምጋም ገሊጹ።
ኣመሓዳሪ ንኡስ ዞባ ኣቶ ርእሶም ክፍለማርያም፡ ኣብ ዝሓለፈ ክራማት ኣብቲ ንኡስ ዞባ ሰፊሕ ዝርጋሐን መጠንን ዝነበሮ ዝናብ ብምዝናቡ፡ መብዛሕትኦም ኣዝርእቲ ጽቡቕ እቶት ከምዝሃቡ ሓቢሩ።
ኣብቲ ንኡስ ዞባ ዘለዋ ዲጋታትን ራህያታትን እኹል ዓቐን ማይ ብምኽዛነን፡ ንጠለባት ዝስተ ማይ ሰብን ጥሪትን ከምኡውን ልምዓት ጀራዲን ኣረጋጊአን ምህላወን ጠቒሱ ድማ፡ ህዝቢ ኣብ ምዕቃብ ማይን ሓመድን፡ ዓጺድ፡ ኣብ ምጽጋን ጽርግያታትን ከባቢያዊ ጽሬትን ንዘርኣዮ ተወፋይነት ሞጒሱ።
ኣብቲ ንኡስ ዞባ ዝነጥፉ ሰራሕተኛታት 34 ሽሕ ናቕፋ ንጽጉማት ስድራ ስዉኣት ከበርክቱ እንከለዉ፡ ነበርቲ 22 ምምሕዳራት ከባቢ ድማ  ኣብ ማሕረስ፡ ዓጺድ፡ ምጽጋን ኣባይትን ካልእን ከምእተሓጋገዙ፡ ኣብ ዝቐረበ ጸብጻብ በሪሁ።
ኣብ ዓድታት ሃገር፡ ዓዲተኽሉ፡ ማይመንጉዳን ዓዲጻንፋን ን371 ዜጋታት መሬት ጤሳ ከምእተዓደለ፡ ኣብዚ ዓመትዚ ድማ ኣድላዪ ናይ ቅየሳ መስርሓት ዘማልኣ ዓድታት ታሕታይ ሓጺና፡ ዓደባዓበዱ፡ ዓደበዛ፡ ዝርቤንን እምባጎዳይን ከምዝዕደል ተፈሊጡ።
ተሳተፍቲ፡ ኣብ መስመር ዓረዛ  ማይድማ ምዱባት ኣውቶቡሳት ስለዘየለዋ ክሕሰበሉ፡ ዋሕዲን እርጋንን ኣምቡላንስ ኣቓልቦ ክግበረሉ፡ ቀረብ ናይ ህንጻ መሳርሒታትን ጥረ ነገራትን ፍታሕ ክናደየሉ ዝብሉ ርእቶታት ኣቕሪቦም።
  
ኣመሓዳሪ ዞባ ጋሽ-ባርካ ኩነታት ዘራእትን መገሃጫታትን ተዓዚቡ
ኣብ ዞባ ጋሽባርካ ብሓፈሻ፡ ኣብ ደቡባውን ምዕራባውን ሸነኽ ናይቲ ዞባ ድማ ብፍላይ፡ ኩነታት ዘራእቲ፡ መገሃጫታትን ምንጪታት ማይን ጽቡቕ ከምዘሎ ተሓቢሩ።
ኣመሓዳሪ ዞባ ኣቶ ኣብርሃ ጋርዛ፡ ብዋና ዳይረክተር ክፍሊ ሕርሻን መሬትን ኣቶ ኣቡበከር ዑስማን ተሰንዩ  ካብ 24 ክሳብ 27 መስከረም ኣብ ዝገበሮ ዑደት፡ ኣብ መብዛሕትኡ ከባቢታት ብዝነበረ ህጡር ክራማት፡ ኣእካል ኣብ ደረጃ ፍረ ምስኳዕን ምሽዋትን፡ ኣብዚ ዓመትዚ ብዝለዓለ ደረጃ ዝተደፍኣሉ ስምስም ድማ፡ ኣብ ደረጃ ምዕጻድ ከምዝበጽሐ ተዓዚቡ።
እቲ ዑደት፡ ከባቢታት ኦምሓጀር፡ ገርገፍ፡ ከታይ፡ ማዕሎባ፡ ጎልጅ፡ ኮና፡ ሸሃተ፡ ግርመ፡ ዓዲማእለል፡ ዓዲሃኪን፡ ሽላሎ፡ ሸሸቢት፡ ማይቆቛሕ፡ ሃዳሙን ተኾምብያን ዘጠቓለለ ምንባሩ፡ ኣመሓደርትን ካልኦት ሓለፍትን ሓረስቶትን ድማ፡ ብዛዕባቲ ዘሎ ትስፉው ኩነታት ሕርሻን መገሃጫታትን ዝርዝራዊ መብርሂ ከምዝሃቡ፡ ወኪል ኤሪና ሓቢሩ።
ብፍላይ ኣብ ንኡስ ዞባ ጎልጅ፡ ሎምዘበን ልዕሊ 80 ሽሕ ሄክታር ከምእተሓርሰን፡ ልዕሊ 90 ሚእታዊት ኣብ ዘተኣማምን ደረጃ ከምዝርከብን፡ እቶም ኣመሓደርትን ሓለፍቲ ቁጠባዊ ልምዓትን ምስ ኤሪና ኣብ ዝገበሩዎ ቃለመሕትት ገሊጾም።
ኣብ ንኡስ ዞባ ሻምብቆ እውን፡ ልዕሊ 13 ሽሕ ሄክታር ከምእተዘርአ፡ ብዘይካ ኣብ ውሱን ከባቢታት፡ ኣብ ዝሰፍሐ ክፋልቲ ንኡስ ዞባ ኩነታት ዘራእቲ ኣብ ናይ ፍረ ደረጃ ከምዝበጽሐ ክፍለጥ ተኻኢሉ።
ኣስታት 30 ሽሕ ሄክታር ዝተዘርኦ ንኡስ ዞባ ላዕላይጋሽ እውን፡ ዘዕግብ ምህርቲ ክሕፈሶ ትጽቢት ከምዝግበር ተሓቢሩ።
ኣቶ ኣቡበከር ዑስማን፡ ኣብዚ ዓመትዚ ኣብ መላእቲ ዞባ ልዕሊ 205 ሽሕ ሄክታር ከምእተሓርሰ፡ እዚ ድማ ካብቲ ክሕረስ ተወጢኑ ዝነበረ ስፍሓት 90 ሚእታዊት ከምዘጠቓልል ብምጥቃስ፡ መንግስቲ ዘዋፈረን ትራክተራት ዓቢ ኣስተዋጽኦ ከምዝገበራ ኣብሪሁ።
ኣቶ ኣብርሃ ጋርዛ፡ እዚ ብሰናይ ክራማትን ጻዕሪ ሓረስታይን ኣብ ትስፉው ኩነታት በጺሑ ዝርከብ ዘራእቲ ክሳብ ዝሕፈስ፡ ዕቱብ ምክታትል ክግበረሉ፣ እቲ ዘሎ ዘራእቲ ብዓቕሚ ሓረስቶት ኣብ እዋኑ ክጥርነፍ ኣሸጋሪ ብምዃኑ፡ ናይ ልቓሕ ዕድል ክጣጥሓሎም፣ መንግስቲ ነቲ ኣእካል ናብ ህዝቢ ከከፋፍሎ ምእንቲ፡ ንወጻኢታቶምን ጻዕሮምን ብዘሕዊ ኣገባብ ብቐጥታ ክዕድገሎም ተማሕጺኑ።
  
ሃገራዊ ማሕበር መማህራን ኤርትራ ንጥፈታቱ ገምጊሙ
ሃገራዊ ማሕበር መማህራን ኤርትራ፡ብ7ን 8ን ነሓሰ ኣብ ኣስመራ ኣብ ዝገበሮኣኼባ፡ ንጥፈታቱ ገምጊሙ።
ኣብቲ ገምጋም፡ ትግባረ ዝተወጠኑ መደባት  ብመንጽር ኣብ መስርሕ ዘጋጠሙ ብድሆታትን ዝተራእዩ ብልጫታትን ድኽመታትን፡ በብዞባኡ ብጸብጻብ ቀሪቡ።
ዓቕሚ መማህራን ንምዕባይ ዝተወደቡ ስልጠናታት፡ ኣብ መስርሕ ምምሃርን ምስትምሃርን ዝተራእዩ ጸገማትን ንምእላዮም ዝተኻየደ ጻዕሪን፡ ቁጽጽራዊ ስርሓት፡ ከምኡውን ቤትወግዒ መማህራን ንምሕያል ዝተሰላሰለ ስራሓት  ካብቶም ዝተዘርበሎም ነይሮም።
ኣኼበኛታት፡ ኣብ ዕላማታት ማሕበርን መስርሕ ምምሃርን ምስትምሃርን ዘገልግል፡ ሃናጺ ሓሳባትን ርእይቶታትን ኣቕሪቦም።
ሞያዊ ሓላፍነትን ስነምግባርን ዝወነነ መምህር፡ ናይ ኩሉ ዓይነት ዕብየት ቀላሲ ብምዃኑ፡ ኣብኡ ዝግበር ወፍሪ ክዓዝዝ እውን ኣዘኻኺሮም።
ኣቦመንበር ማሕበር መማህራን ኤርትራ፡ መምህር ስምኦን መሓሪ፡ መማህራን ፍቕሪ ሞያኦም ሓዲሩዎም ኣብ ምህናጽ መጻኢወለዶን ህንጸት ሃገርን ዝዓዘዘ ኣበርክቶ ንኽህልዎም፡ ማሕበር ደራኺ ተራ ይጻወት ከምዘሎ ገሊጹ።
  
ኣብ ኤርትራ፡ መጠን መልከፍቲ ሕማም ቲቢ እናንቈልቈለ ከምዝመጸ ተሓቢሩ
ኣብ ኤርትራ፡ መጠን መልከፍቲ ሕማም ቲቢ ኣብዚ 10 ዓመታት ብርኡይ እናንቈልቈለ ከምዝመጸ፡ ኣብ ሚኒስትሪ ጥዕና ሓላፊት ሃገራዊ መደብ ምቁጽጻር ሕማም ቲቢ ሲስተር ሂወት ንጉሰ ምስ ኤሪና ኣብ ዝገበረቶ ቃለመሕትት ሓቢራ።
ኣብ ሕብረተሰብ ኤርትራ ብሕማም ዓባይ ሰዓል ዝፍለጥ ሕማም ቲቢ፡ 80 ሚእታዊት ንሳንቡእ 20 ሚእታዊት ድማ ንካልእ ኣካላት ከምዘጥቅዕ ዝገለጸት ሲስተር ሂወት፡ ብምህንጣስን ኣብ እዋን ዘረባ ካብ ኣፍ ብዝወጽእ ነጠብጣባትን ካብ ሰብ ናብ ሰብ ከምዝመሓላለፍ ብምብራህ፡ ሓደ ሕሙም እንተዘይተፈዊሱ ካብ 10 ክሳብ 15 ጥዑያት ሰባት ክልክም ስለዝኽእል፡ ቀጻሊ ሰዓል ዝተራእዮ ሰብ ቀልጢፉ ኣብ ጥቕኡ ናብ ዝርከብ ትካል ጥዕና ክኸይድ መኺራ።
ዓለማዊ ውድብ ጥዕና፡ ካብ 2030 ክሳብ 2035 ቲቢ ካብ ዓለም ንምጥፋእ ብዝሓንጸጾ መሰረት፡ ሚኒስትሪ ጥዕና ነዚ ሸቶዚ ንምስማር፡ ሕሙም ናብ ሕክምና እንተዘይመጺኡ፡ ኣብ ገዝኡ ርኸቦ ዝብል ስትራተጂ ሓንጺጹ፡ ናብ ነፍሲወከፍ ዓዲ ወሪዶም ኩነታትቲ ሕማም ዝከታተሉ ወከልቲ ጥዕና ዓዲ ብምውፋር ይሰርሕ ከምዘሎ ዝሓበረት ሲስተር ሂወት፡ እቶም ወከልቲ ጥዕና ዓዲ፡ ኣብቲ ሕብረተሰብ ኣትዮም ምልክታት ናይዚ ሕማም ንዘርኣየ ጥርጡር ናብ ሕክምና ከምዘምጽኡ፡ በዚ መገዲዚ ዝርከቡ 13 ሚእታዊት ሕሙማት ኣድላዪ ፍወሳ ከምዝግበረሎም ኣረዲኣ።
ኣቐዲሙ ብዝተገብረ መጽናዕቲ፡ ንቕሓት ሕብረተሰብ ኣብዚ ሕማም 95 ሚእታዊት በጺሑ ምህላዉ፡ ከም ውጽኢቱ ድማ መጠን ምቁራጽ መድሃኒት ትሕቲ 1 ሚእታዊት ምዃኑ ዝጠቐሰት ሲስተር ሂወት ንጉሰ፡ ቲቢ ዝግባእ ምክትታልን ፍወሳን እንተተገይሩሉ ዝሓዊ ሕማም ምዃኑ፣ ምቁራጽ መድሃኒት እንተሎ ግና እቲ ንቲቢ ዘቃልዕ ታህዋስ ተጻዋርነት ስለዘጥሪ መስርሕ ፍወሳ ከምዝኸብድ ገሊጻ።
ዓለማዊ ውድብ ጥዕና፡ መጠን ሕውየት ሕማም ቲቢ 75 ሚእታዊት ክኸውን ከምዝግባእ ከምዝሕብር፡ ኤርትራ ግና ሳላ ተሳትፎ ኩሉ ኣካል ሕብረተሰብን ወከልቲ ጥዕና ዓድን ልዕሊኡ ብምኻድ 85 ሚእታዊት በጺሓ ምህላዋ ኣገንዚባ።
ኣብ ሚኒስትሪ ጥዕና ሓላፊት ሃገራዊ መደብ ምቁጽጻር ሕማም ቲቢ ሲስተር ሂወት ንጉሰ ኣብ መወዳእታ፡ ሚኒስትሪ ጥዕና ነቶም ተጻዋርነት ዘጥረዩ ሕሙማት ቲቢ ንምእላይ ኣብ 2011 ኣብ መርሓኖ ሆስፒታል ኣዋዲዱ ይሰርሕ ከምዘሎ ብምሕባር፡ ኣብቲ ሆስፒታል ኣስታት 254 ሕሙማት ንኣስታት 2 ዓመት ኩሉ ወጻኢታቶም ብመንግስቲ እናተሸፈነ ይሕከሙ ከምዘለዉ ገሊጻ።
ኣብ መላእ ዓለም፡ ዕለታዊ 5 ሽሕ ሰባት ብሰንኪ ሕማም ቲቢ ከምዝሞቱ፡ ጸብጻብ ውድብ ጥዕና ዓለም የነጽር።
  
ዓንሰባ – ንገስጋስ ትምህርቲ ተራ መሻርኽቲ ክዓዝዝ ተሓቲቱ
ኣብ ዞባ ዓንሰባ፡ ትምህርታዊ ገስጋስ ንምሕያል፡ ሕብረተሰብ፡ ኣካላት መንግስትን ካልኦት መሻርኽትን ኣበርክቶኦም ከዕዝዙ፡ ኣብ ዓመተትምህርቲ 2018 ዝተኻየደ ንጥፈታት ንምግምጋም፡ ብ20ን 21ን ሓምለ ኣብ ዝተኻየደ ርክብ መዘኻኸሪ ቀሪቡ።
ኣብ ትምህርቲ እንገብሮ ወፍሪ፡ ናይ መጻኢ ዕድላት ደቅና ዝውስንዩ ዝበለ ሓላፊ ጨንፈር ትምህርቲ ዞባ ዓንሰባ፡ ኣቶ ክፍላይ ዓንደሚካኤል፡ ስልጥንቲ ሃገርን ስልጡን ሕብረተሰብን ብትምህርቲ ስለዝረጋገጽ፡ ኩሉ ዜጋ ተሳታፍነቱ ኣብ መዳይ ትምህርቲ ከዕቢ ተላብዩ።
ቀረብ ጸዓት ዘይምምልኡ፡ ዘይምጥርናፍ ዓድታት፡ ራሕቂ ኣብያተትምህርቲ፡ ሰበኽ ሳግማዊ መነባብሮን ግቡእ መሳለጥያታት ትምህርቲ ዘይምህላዉን፡ ካብቶም ንመስርሕ ምምሃርን ምስትምሃርን ዝሃስዩ ዘለዉ ምዃኖም ክግለጽ እንከሎ፡ ንምምሕያሾም ዝካየድ ዘሎ ጻዕርታት ክሕይል መተሓሳሰቢ ቀሪቡ።
ኣመሓዳሪ ዞባ ዓንሰባ ኣቶ ዓሊ ማሕሙድ፡ ዘሎ ድኻማትን ሕጽረታትን ተፈዊሱ መሰረታዊ ለውጢ ንኽመጽእ፡ ስሉሳዊ ዝምድና ቤትትምህርቲ፡ ወለድን ተመሃሮን ክሕይል፡ ምጥርናፍ ዓድታት ድማ ክድፈኣሉ ኣተሓሳሲቡ።
  
ኣብ ን/ዞ/ጋላ-ነፍሒ፡ ኣብነታውያን መማህራን ተሸሊሞም
ኣብ ዞባ ማእከል፡ ቤትጽሕፈት ሚኒስትሪ ትምህርቲ ኣብ ንኡስ ዞባ ጋላነፍሒ፡ ኣብቲ ንኡስ ዞባ ንዝነጥፉ ኣብነታውያን ሱፐርቫይዘራት፡ ርእሳነመማህራንን መማህራንን ሸሊሙ።
ብ11 ሓምለ፡ ኣብ ዓዲ ቀ ኣብ እትርከብ ናይ ካልኣይ ደረጃ ቤትትምህርቲ ኢብራሂም ሱልጣን ኣብ ዝተኻየደ ስነስርዓት፡ 18 ደቂኣንስትዮ ዝርከባኦም 51 መማህራን፡ ኣብ ዓመተትምህርቲ 2018 ኣብ መስርሕ ምምሃርን ምስትምሃርን ብዝገበሩዎ ውፉይን ኣብነታውን ኣበርክቶ፡ ገንዘባውን ዓይነታውን ህያባት ተበርኪቱሎም።
ሓላፊቲ ቤትጽሕፈት መምህር ቴድሮስ ኣብርሃም፡ እቲ ብዞባ ዝነቐለን ንኡስ ዞባ ጋላነፍሒ ዘተግበሮን  ኣብነታውያን መማህራን ናይ ምሽላምን ምትብባዕን ተበግሶ፡ ኣብ መንጎ መማህራን ቅዱስ ናይ ምውድዳርመንፈስ ዝፈጥር፡ ሓደስቲ መማህራን ኣሰርቶም ኣብነታውያን ክስዕቡ ዝድርኽ ምዃኑ ብምዝኽኻር፡ እዚ ዓይነት ኣፍልጦ ብዝለዓለ ደረጃ ክቕጽል ዘለዎ እምነት ገሊጹ።
እቶም ንሽልማት ዝበቕዑ ኣብነታውያን መማህራን፡ ሞያ ምምህርና  መጻኢ ወለዶ ናይ ምኹስኳስ ሓላፍነት ዘሰክም ኣገዳስን ክቡርን ሞያ ምዃኑ ብምጥቃስ፡ ከምዚ ዓይነት መተባብዒ ብዝለዓለ ደረጃ ክቕጽል ተላብዮም።
  
ኢንስቲትዩት ቴክኖሎጂ ኤርትራ 1166 ተመሃሮ ኣመሪቑ
ኢንስቲትዩት ቴክኖሎጂ ኤርትራ፡ ትማሊ 13 ሓምለ  ብማስተርስ፡ ቀዳማይ ዲግሪን ዲፕሎማን 1166 ተመሃሮ ኣመሪቑ።
ምሩቓት  4 ብማስተርስ፡ 583 ብቐዳማይ ዲግሪ፡ 579 ብዲፕሎማ ኮይኖም  548 ካብ ኮሌጅ ስነትምህርቲ፡ 369 ካብ ኮሌጅ ምህንድስናን ቴክኖሎጅን፡ 245 ድማ ካብ ኮሌጅ ስነፍልጠት እዮም።
ኮሌጅ ስነፍልጠትን ቴክኖሎጂን ባሕሪ  ምጽዋዕ እውን፡ ንመበል 12 ግዜኡ 131 ተመሃሮ  88 ብዲግሪ፡ 43 ድማ ብዲፕሎማ ኣመሪቑ።
ኣብቲ ሚኒስተራትን ፈጻሚ ዳይረክተር ሃገራዊ ኮሚሽን ላዕለዋይ ትምህርትን ምርምርን ዶክተር ሃይለ ምሕጹንን ዝተረኽቡሉ ስነስርዓት፡ ዲን ኮሌጅ ስነፍልጠት ፕሮፌሰር ገብራይ ኣስገዶም፡ ምብዛሕን ምስፋሕን ኮሌጃት መርኣያ ናይቲ ኣብ ዝሓለፈ 28 ዓመታት ኣብ ጽላት ትምህርቲ ዝተገብረ ገዚፍ ወፍሪ ምዃኑ፡ በብዓመቱ ዝምረቑ ዘለዉ ተመሃሮ ድማ፡ ኣብ ምዕዋት ሃገራዊ መደባት ልምዓት ዝምስገን ኣበርክቶ ይገብሩ ምህላዎም ገሊጹ።
ሚኒስተር ህንጻ ኣቶ ኣብርሃ ኣስፍሃ፡ ተመረቕቲ ናይ ኮሌጅ ምዕራፍ ዛዚሞም ናብቲ ዝሰፍሐ ፍልጠት ዝቕሰሞ ናይ ስራሕ ዓለም ኣብ ዝሰጋገሩሉ እዋን፡ ብድምር ክእለትን ሞያን፡ ተወዳዳሪ ዓቕምን ብቕዓትን ከጥርዩ ኣገዳሲ ምዃኑ ኣገንዚቡ። ኣብ ቅድሚኦም ዘሎ ሰፊሕ ዕድላት ኣብ ረብሓኦምን ረብሓ ህዝብን ሃገርን ንምውዓል፡ ብተገዳስነት ክጽዕቱ ድማ ኣዘኻኺሩ።
  
ኣብ ኣመሪካ፡ 2ይ ዙር ስልጠና ካድር ሃገራውያን ውዳበታት ብማንዛ ተኻዪዱ
ኣብ መላእ ሕቡራት መንግስታት ኣመሪካ ካብ ዝርከባ ሃገራውያን ውዳበታት ዝተወከሉ 120 ኣባላት ዝተሳተፍዎ 2ይ ዙር ስልጠና ካድር፡ ካብ 23 ጥቅምቲ ክሳብ 1 ሕዳር ተኻዪዱ።
እዚ ምስ ሚኒስትሪ ዜና ብምትሕብባር ብማንዛ ዝተኻየደ ስልጠና፡ ብድምር 19 ኣርእስታት ዝሓቘፈ ኰይኑ፡ ላዕለዎት ሰበስልጣን መንግስትን ግንባርን ካብ ኣስመራ፡ ሓለፍቲ ኤምባሲ ኤርትራ ኣብ ሕቡራት መንግስታት ኣመሪካ፡ ከምኡውን ኣብ ዝተፈላላየ ዓውደሞያ ዝነጥፉ ምሁራትን ክኢላታትን ዜጋታት ካብ ኣመሪካ፡ ዓዲእንግሊዝን ሱዳንን ብዘቕረብዎ ኣስተምህሮታት ዝተሰነየ ምንባሩ፡ ካብ ዋሽንግተንዲሲ ዝበጽሓና ሓበሬታ ኣብሪሁ።
ኣብዚ ስልጠናዚ፡ ኣብ ዕላማታትን መትከላትን ፖሊሲ ጉዳያት ወጻኢ ኤርትራ፡ መስርሕ ህንጸት ሰላምን ምትሕግጋዝን ዞባ ቀርኒ ኣፍሪቃን ቀይሕ ባሕርን፡ ህሉው ኩነታት ኣህጉራዊ ዝምድናታት ኤርትራ፡ ከምኡውን ዝካየድ ዘሎ ሰፊሕ ዲፕሎማስያውን ፖለቲካውን ቃልሲ ዝምልከት ሰፊሕ ኣስተምህሮ ቀሪቡ።
ብዘይካዚ፡ ኣብ ተራ ህንጸት ብቑዕ ሰብ ዝተመርኰሰ ስትራተጂ ህንጸት ሃገርን ዕላማታት ምርግጋጽ ማሕበራዊ ፍትሒን፡ ኣብ ሕርያን ነጻ መስመርን ዝምርኰስ ውሽጣዊ ውድባውን ፖለቲካውን ገስጋስን መጻኢ መደባትን፡ ውዳበታት ግንባር ኣብ ወጻኢን ኣብዚ ሕጂ ኣቲናዮ ዘለና ሳልሳይ መድረኽ ህንጸት ሃገር ዝጥለብ ቅሩብነት ኩነተኣእምሮን፡ ከምኡውን ምስፋሕ ድልዱል ውዳበን ግብራዊ ሱታፌ ኣብ ወጻኢ ዝነብሩ ኤርትራውያን ኣብ ምህናጽ ቁጠባን ምስግጋር ሞያን ቴክኖሎጅን እውን ዝርዝራዊ ትምህርቲ ተዋሂቡ።
እዚ ከምዚሉ እንከሎ፡ ምርግጋጽ ማሕበራዊ ፍትሒ እምነኩርናዕ ቁጠባዊ ዕላማታት ኤርትራ ከም ዝኾነን ነዛ ብከቢድ መስዋእቲ ዝተረኽበት ሃገር፡ ንኹሎም ዜጋታታ ማዕረ ማሕበራውን ቁጠባውን ዕድላት እተውሕስ ክትከውን ምእንቲ መንግስቲ ኤርትራ ዝኽተሎ ዘሎ መትከላትን ፖሊሲታትን ዘብርህ፡ ከምኡውን ብወራርን እገዳታትን ዝሰዓበ ሃስያን ዝተኸስረ ዕድላትን ዝፈጠሮ ብድሆታት ንምስጋር ተታሒዙ ዘሎ መደባት ዘነጽርን ተሳትፎ ኣብ ወጻኢ ዝነብሩ ኤርትራውያን ኣብ ወፍሪ ንምርግጋጽ ዝምልከትን ሰፊሕ መግለጺ ቀሪቡ።
  
ደ/ቀ/ባሕሪ – ተጠቃምነት ጽሩይ ማይ ኣብ ገጠራት 75 ሚእታዊት በጺሑ
ኣብ ዞባ ደቡባዊ ቀይሕ ባሕሪ፡ ቀረብ ጽሩይ ዝስተ ማይ ንምርግጋጽ ክካየድ ብዝጸንሐ ጻዕሪ፡ 75 ሚእታዊት ካብ ዓድታት ናይቲ ዞባ ጽሩይ ማይ ክሰትያ ከምዝበቕዓ ተገሊጹ።
ኣብ ምምሕዳርቲ ዞባ ዋና ዳይረክተር ክፍሊ ህንጻዊ ልምዓት ኣቶ ተስፋማርያም ዮውሃንስ፡ ቅድሚ ናጽነት ካብ ከተማ ዓሰብ ወጻኢ ትሕተቅርጺ ቀረብ ማይ ስለዘይነበረ፡ ህዝቢ ኣብቲ ብዓቕሙ ዝሰርሖ ባስካታት ማይ ዝናብ ኣዋህሊሉ ይጥቀም ምንባሩ ብምሕባር፡ ነዚ ጸገምዚ መሰረታዊ ፍታሕ ንምምጻእ ዕቱብ ስጒምቲታት ከምእተወስደ ኣረዲኡ።
ኣብቲ ዞባ ንዓድታት ዘራኽብ ጽርግያታት ዘይምጽንሑ፣ ፋሕ ዝበለ ኣደዃኹና ዓዲታትን ውዑይ ኩነታት ክሊማን ከቢድ ብድሆኳ እንተነበረ፡ ሳላ ዘይሕለል ጻዕሪ መንግስትን ሓያል ተሳትፎ ኮምን ውጽኢታውን እፎይታ ዝፈጠረን መደባት ከምእተተግበረ፡ ኣቶ ተስፋማርያም ብተወሳኺ ገሊጹ።
ነቲ ፕሮጀክትታት ንምዕዋት ብዝተኻየደ ልዕሊ 200 መሃንዲሳዊ መጽናዕታትን 150 ኲዕታን፡ 37 ብጸሓያዊ ጸዓት፡ 52 ብናይ ኢድ ፖምፓ፡ 5 ድማ ብሞተረ ዝሰርሕ ፕሮጀክትታት ቀረብ ማይ ክዋደድ እንከሎ፡ ትሕተባይታዊ ማይ ኣብ ዘይተረኽቦ ከባቢታት ድማ፡ ንነዊሕ ግዜ ማይ ክዕቅባ ዝኽእላ 50 ባስካታት ከምእተሃንጻ፡ ከም ውጽኢቱ 75 ሚእታዊት ካብ ዓዲታትቲ ዞባ ጽሩይ ማይ ክሰትያ ከምዝበቕዓ ሓቢሩ።
ነቲ ዝተዋደደ ትሕተቅርጺ ዝከታተሉን ዝጽግኑን ሞያውያን ኣብ ኩለን ዓድታት ብቐረባ ክህልዉ መሰረታዊ ብምዃኑ፡ ኣብዚ መዳይዚውን ብዕቱብ ከምእተሰርሐ ጠቒሱ ድማ፡ እቲ ፕሮጀክትታት ነዊሕ ኣገልግሎት ክህልዎ ምእንቲ፡ ህዝቢ ኣብ ምሕደራን ተጠቃምነትን ንዘርእዮ ዘሎ ውሕሉል ኣገባብ ብዝለዓለ ክደፍኣሉ ኣዘኻኺሩ።
ኣብ ዞባ ጋሽባርካ እውን፡ ነበርቲ ምምሕዳር ከባቢ ኢንገርነ  ንኡስ ዞባ ኣቑርደት፡ ዝጸንሖም ሽግር ጽሩይ ዝስተ ማይ ፍታሕ ብምርካቡ እፎይታ ረኺቦም።
ምንጪ ማዮም ብተደጋጋሚ እናተበላሸወ ስሩዕ ኣገልግሎት ክረኽቡ ከምዘይጸንሑ፡ ብሰንኩ ድማ  ካብ ሩባ ባርካ ጽሬቱ ዘይተሓለወ ማይ ክሰትዩ ይግደዱ ምንባሮም ዝጠቐሱ ወሃብቲ ርእይቶ፡ ኣብዚ ግዜዚ እቲ ምንጪ ብምትክኡ ጸገሞም ከምእተፈትሐ ገሊጾም።
ኣባል ኮሚተ ልምዓት ማይ ወሮ ዛህራ ተኣምራት፡ ኢንገርነ ተረባሒት ናይቲ ካብ ኣቑርደት ዝምንጩ ሓይሊ ኤለክትሪክ ብምዃና፡ ኣብ ዕለታዊ መነባብሮኦም ብሓፈሻ፡ ኣብ ምርግጋጽ ቀረብ ጽሩይ ዝስተ ማይ ድማ ብፍላይ  ሩፍታ ከምዝፈጠረሎም ብምጥቃስ፡ ነበርቲ ዓድማልክ፡ ኣዋድን ደረብን እውን ጽሩይ ማይ ክሰትዩ ከምዝበቕዑ ሓቢራ።
  
ጋሽ-ባርካ – ኣገዳስነት ኣዮዲን ዝተሓወሶ ጨው ጐስጓሳት ይካየደሉ
ኣብ ከተማታት ተሰነይ፡ ባረንቱን ኣቑርደትን፡ ንቕሓት ሕብረተሰብ ኣብ ኣገዳስነት ማዕድን ኣዮዲን ዝተሓወሶ ጨው፡ ከምኡ እውን ንኣጠቓቕማኡን ኣተዓቓቕባኡን ዝምልከት ጐስጓሳት ተኻዪዱ።
ሓላፊ ጨንፈር ሚኒስትሪ ጥዕና ዞባ ጋሽባርካ ዶክተር ሓየሎም ኪዳነ፡ ግጉይ ኣጠቓቕማ ኣዮዲን ብቐሊሉ ክፍወስ ዘይክእል ነባሪ ስንክልናን ዝሕታለ ኣእምሮን ከምዘስዕብ ብምሕባር፡ ሕብረተሰብ ንነብሱን ጥሪቱን ኣዮዲን ዝተሓወሶ ጨው ብግቡእ ክጥቀም ኣተሓሳሲቡ።
ኣብቲ ጨንፈር ተወካሊ ስነመግቢ መንእሰይ ፉኣድ መሓመድ ድማ፡ ብሰንኪ ኣብ ኣተዓቓቕባን ኣጠቓቕማን ኣዮዲን ዝተሓወሶ ጨው ዝርአ ሸለልትነት ብዙሓት ዜጋታት ግዳይ ዋሕዲ ኣዮዲን ይኾኑ ብምህላዎም፡ ኣፍረይቲ፡ ኣከፋፈልትን ተጠቀምትን ሳዕቤኑ ተገንዚቦም ውሕስነቱ ዘይተረጋገጸ ጨው ካብ ምጥቃም ክቑጠቡ ተላብዩ።
ዳይረክተር ክፍሊ ንግዲ፡ ምስናዕን ማዕድንን ዞባ ጋሽባርካ ኮሎኔል የማነ ፍስሃየ ድማ፡
ወሃብቲ ኣገልግሎት ንተጠቀምቲ ዘቕርብዎ ጨው ኣዮዲን ከምዘለዎ ከረጋግጹን ብግቡእ ክዕቅብዎን፡ ተጠቀምቲ ድማ ረብሓኡ ተገንዚቦም ብስሩዕ ክጥቀሙሉ ብምዝኽኻር፡ ነቲ መደብ ንምዕዋት ብደረጃ ዞባን ንኡሳን ዞባታትን ተቘጻጸርቲ ኮሚተታት ከምዝቘማ ገሊጹ።
ተሳተፍቲ፡ ትካላት መፍረ ጨው ዕቱብ ቁጽጽር ክግበረለን፡ ህላውነት ኣዮዲን ኣብ ጨው ንምርግጋጽ ድማ ቀጻሊ ሞያዊ ምክትታል ክግበር ዝብሉ ርእይቶታት ኣቕሪቦም።
  
መንደፈራ – ኣብ ምእካብ ኣእካል ዝተራእየ ውህደት ተሞጒሱ
ተቐማጦ ንኡስ ዞባ መንደፈራ፡ ብሓያል ጻዕሪ ሓረስቶትን ህጡር ክራማትን ኣብ ጽቡቕ ደረጃ ዝበጽሐ ዘራእቲ ብእዋኑ ኣብ ቆፎኡ ንምእታው  ዝተራእየ ውህደት ተሞጒሱ።
ወከልቲ ህዝቢ ኣብ ዝተረኽቡሉ ብ31 ታሕሳስ ኣብ ከተማ መንደፈራ ኣብ ዝተኻየደ ገምጋም፡ ኩሉቲ ኣቐዲሙ ዝተሰላሰለ ናይ ምዕቃብ ማይን ሓመድን ስራሓት ከምኡውን ዝኣኸለ ኣእካል ካብ ጸያቕ ማዕጺድን ባልዕን ናይ ምክልኻል ወፈራታት፡ ውጽኢታዊ ምንባሩ ተገሊጹ።
ኣመሓዳሪ ንኡስ ዞባ መንደፈራ ኣቶ ህዝቅያስ ውህበት፡ ኣብ  ልዕሊ 28 ሽሕ ጉልበት ሰብ ዝተሳተፎ ወፈራታት ምእካብ ዘራእትን፡ ኣስታት 285 ሽሕ ህዝቢ ዝተሳተፎ ንጥፈታት ምዕቃብ ማይን ሓመድን ከባብያዊ ጽሬትን፡ ከም እተሰላሰለ ኣብሪሁ። ኣብ ዝተፈላለየ ከባቢታት፡ 25 ሽሕ ፈልሲታት ገረብ ከምእተተኽለ እውን ገሊጹ።
ነበርቲ ሓሙሽተ ዓድታት፡ ሕጽረት መምሃሪ ክፍልታት ንምፍታሕ ተበግሶ ወሲዶም  ብኣስታት 4 ሚልዮን ናቕፋ ጸገሞም ከምዘቃለሉ ዝሓበረ ኣቶ ህዝቅያስ፡ ተመሳሳሊ ንጥፈታት ክድፋኣሉ ተላብዩ።
ተሳተፍቲ፡ ዕደላ መሬት ጤሳ ክቀላጠፍ፡ ኣብ ውሽጢ ከተማን ከባቢታትን ተባሕጒጉ ዘሎ ጽርግያታት ጽገና ክግበረሉ፡ ናብ ዓድታት ዝኣቱ ጽርግያታት ኣቓልቦ ክወሃቦ፡ ኣገልግሎት ኣምቡላንስ ክሰፍሕ፡ ድበት ዝመልኣ ዒላታት ኣብ ምጽራግ ናይ ማሽነሪ ደገፍ ክግበር   ዝብሉ ሕቶታት ኣቕሪቦም።
  
ኣብ ን/ዞ/ፎርቶ-ሳዋ፡ መደባት ልምዓት ጽቡቕ ይሰላሰል
ኣብ ንኡስ ዞባ ፎርቶሳዋ፡ ኣብ ዝሓለፉ ሽዱሽተ ኣዋርሕ ካብ ዝተወጠኑ መደባት ልምዓት፡ እቶም ዝበዝሑ ከም እተተግበሩ፡ ኣብ ገምጋማዊ ኣኼባ ተሓቢሩ።
ኣብቲ፡ ብኹለን ኣሃዱታት ምምሕዳርቲ ንኡስ ዞባን ካልኦት ኣካላት መንግስትን ዝተተግበረ መደባት ብዝርዝር ዝቐረበሉ ኣኼባ፡ ዝተረፉ መደባት እውን ንምትግባሮም ብዕቱብ ተታሒዙ ከምዘሎ ተገሊጹ።
ኣመሓዳሪቲ ንኡስ ዞባ ኣቶ ኣቡበከርማሕሙድ፡ ኣብ ምእካብ ግብሪን ምዕባይ ኣታዊታትን ዝተራእየ ድኻማት ንምውጋድ እውን ክስራሓሉ ምዃኑ ገሊጹ።
ኣቶ ኣቡበከር፡ ዝትለሙ መደባት  ብዘይ ንቑሕ ተሳትፎ ሕብረተሰብን ንጡፍ ኣተኣላልያ ኣመሓደርትን ክዕወቱ ስለዘይክእሉ፡ ኣብዚ ጉዳይዚ ኣመሓደርቲ ከባቢታትን ኣካላት መንግስትን ብዝለዓለ ክሰርሑ ኣተሓሳሲቡ።
  
ፕረዚደንት ኢሳይያስ፡ ልኡኽ ሪፓብሊክ ደቡብ ሱዳን ኣዘራሪቡ
ፕረዚደንት ኢሳይያስ፡ ንልኡኽ ሪፓብሊክ ደቡብ ሱዳን ኣዘራሪቡ
ፕረዚደንት ኢሳይያስ ኣፈወርቂ፡ ትማሊ 2 ጥቅምቲ፡ ብሚኒስተር ኣብ ቤትጽሕፈት ፕረዚደንት  ማዪክ ኣዪ ደንግ ንዝተመርሐ ልኡኽ መንግስቲ ሪፓብሊክ ደቡብ ሱዳን ተቐቢሉ ኣዘራሪቡ።
እቲ ልኡኽ፡ ኣብ ሰዓታት ቅድሚቐትሪ ኣብ ዓዲሃሎ ኣብ ዝተኻየደ ርክብ፡ መልእኽቲ ፕረዚደንት ሪፓብሊክ ደቡብ ሱዳን ሳልቫኪር ማያርዲት ናብ ፕረዚደንት ኢሳይያስ ኣፈወርቂ ኣብጺሑ።
መልእኽቲ ፕረዚደንት ሳልቫኪር፡ ህዝብን መንግስትን ኤርትራ ንህዝብን ቃልስን ደቡብ ሱዳን ንዝገበሩዎ ደገፍ ብምጥቃስ፡ ሃገሩ ንሕውነታዊ ምትሕብባርን ሽርክነታዊ መደባትን ከምእትሰርሓሉ ዘረጋግጽ እዩ።
ፕረዚደንት ኢሳይያስ፡ ምስዚ ኣብ ዞባና ተጀሚሩ ዘሎ ናይ ሰላምን ምትሕግጋዝን መድረኽ፡ ኣብ ምምዕባል ሽርክነታዊ ዝምድናን ቊጠባዊ ዞባዊ ምትሕግጋዝን፡ ሪፓብሊክ ደቡብ ሱዳን ንእትወስዶ ተበግሶ ከምዘተባብዕ ገሊጹ።
እቲ ልኡኽ ንእግረመንገዱ፡ ብውሽጣዊ ዓቕሚ ንዝተሃንጸት ዲጋ ጠቐራን በጺሓቶ ዘላ ደረጃን ተዓዚቡ።
  
ኤርትራውያን ኣብ ወጻኢ፡ ዝተፈላለየ ንጥፈታት ኣሰላሲሎም
ኤርትራውያን ነበርቲ ጁባ  ሪፓብሊክ ደቡብ ሱዳንን ኣደውሓ  ቐጠርን፡ ንጥፈታት ህዝባዊ ዲፕሎማሲ ኣሰላሲሎም።
ኤምባሲ ኤርትራ ኣብ ሪፓብሊክ ደቡብ ሱዳን፡ ማሕበረኮም ጁባን ከባቢኣን ከምኡውን ሽማግለ ምሕደራ ህንጻ፡ ብ28 ታሕሳስ ምስ ኣስታት 150 ኤርትራውያን ወለዲ ኣብ ዘካየድዎ ርክብ፡ ቁጽሮም እናወሰኸ ዝመጽእ ዘሎ ኤርትራውያን ቈልዑ ኣብታ ሃገር፡ ናይ ትምህርቲ ዕድላት ዝረኽቡሉ ባይታ ንምፍጣር ዘትዮም።
ኣብ ቀጽሪቲ ኤምባሲ ኣብ ዝርከብ ኣዳራሽ ጽንዓት፡ መውዓሊ ህጻናትን ኣገልግሎት ቀዳማይ ክፍሊን ዝህብ ክፍሊ ክዋደድ ኣብ ምርድዳእ ስለዝተበጽሐ ድማ፡ ካብ 3 ክሳብ 6 ዓመት ዝዕድሚኦም ኣስታት 76 ህጻናት ናይ መውዓሊ ህጻናት፣ ካብ 6 ዓመት ንላዕሊ ዝዕድሚኦም ኣስታት 16 ህጻናት ድማ ናይ ቀዳማይ ክፍሊ ትምህርቶም  ኣብዚ ሓድሽ ዓመት 2020 ክጅምሩ መደብ ተታሒዙ ኣሎ።
ምስ ኤምባሲን ሽማግለ ምሕደራ ህንጻን ኮይና  ነቲ መደብ እትከታተል 10 ዝኣባላታ ሽማግለ ወለዲ ድማ ቈይማ።
ኣምባሳደር ኤርትራ ኣብ ሪፓብሊክ ደቡብ ሱዳን ኣቶ ዮውሃንስ ተኽለሚካኤል፡ እዚ ኣብ ጁባን ከባቢኣን ንዝርከቡ ህጻናት ዝኽፈት ዘሎ ናይ ትምህርቲ ዕድል፡ ኣካል ናይቲ ኩሎም ኤርትራውያን ህጻናት ክመሃሩ ኣለዎም ዝብል መሰረታዊ ፖሊሲ መንግስቲ ኤርትራ ምዃኑ ገሊጹ።
ኣባላት ሃማደኤ ጨንፈር ቐጠር ድማ፡ ብ27 ታሕሳስ ዝኽሪ 40 ዓመት ምምስራት ሃማደኤ ቃልሲ ክሳብ ምሉእ ዓወት ብዝብል ቴማ ጸምቢለን።
ኣደመንበር ናይቲ ጨንፈር ወይዘሮ ጀሚላ ዑስማን፡ ንተራ ኤርትራዊት ጓልኣንስተይቲ ኣብ ቃልሲ ንናጽነትን ምውሓስ ልኡላውነትን፡ ከምኡውን ኣብ ዳግመህንጻ ሃገር ዝምልከት መግለጺ ኣቕሪባ።
ኣምባሳደር ኤርትራ ኣብ ሃገረ ቐጠር ኣቶ ዓሊ ኢብራሂም ኣሕመድ፡ ድማ፡ ኤርትራዊት ጓልኣንስተይቲ ኣብ ጐድኒ ብጾታ ደው ብምባል ኩሉቲ ቃልሲ ዝሓቶ መስዋእቲ ከምዝኸፈለትን ቅያ ከምዝሰርሐትን ጠቒሱ፡ እዚ ታሪኽዚ እናተወራረሰ ክቕጽል ብዕቱብ ክስራሓሉ ከምዘድሊ ኣገንዚቡ።
  
ውጽኢት ሃገራዊ ፈተና ማእከላይ ደረጃ ተገሊጹ
ውጽኢት ሃገራዊ መልቀቒ ፈተና ማእከላይ ደረጃ ዓመተትምህርቲ 2018፡ ትማሊ 29 ነሓሰ ብወግዒ ተገሊጹ።
ኣብ ሚኒስትሪ ትምህርቲ ሓላፊ ኣሃዱ ሃገራዊ መርመራ ኣቶ ሃብተ ኣስፋሃ ንኤሪና ኣብ ዝሃቦ ሓበሬታ፡ ኣብ ናይ ሎሚ ዓመት ፈተና፡ ኣብ መላእ ሃገር ኣብ ዝርከባ 412 ናይ ማእከላይ ደረጃ ኣብያተትምህርቲ ካብ ዝተሳተፉ 51 ሽሕን 138 ተመሃሮ 8ይ ክፍሊ፡ እቶም 60 ሚእታዊት ከምዝሓለፉ ገሊጹ።
ምስ ናይ ዝሓለፈ ዓመት ክነጻጸር እንከሎ፡ መጠን ምሕላፍ ተመሃሮ ናይ 18 ሚእታዊት ዕብየት ከምዘመዝገበ ዝጠቐሰ ኣቶ ሃብተ፡ ዝለዓለ ነጥቢ ካብ ዘምጽኡ ተመሃሮ፡ ደቂኣንስትዮ 56 ሚእታዊት ከምዘቚማ ገሊጹ።
ዓውድታት ትምህርቲ ቋንቋ እንግሊዝ፡ ማሕበራዊ ትምህርቲ፡ ቊጽሪ፡ ሓፈሻዊ ስነፍልጠትን ናይ ዜግነት ትምህርትን ዘጠቓለለ ሃገራዊ መርመራ 8ይ ክፍሊ፡ ካብ 13 ክሳብ 15 ሰነ ኣብ መላእ ሃገር፡ ከምኡውን ኣብ ሪያድን ጅዳን  ስዑዲ ዓረብ እዩ ተዋሂቡ።
  
ኤርትራ፡ ኣብ ኣህጉራዊ ሲምፖዝዩም ጸጥታ ኣቭየሽን ተሳቲፋ
ኤርትራ፡ ካብ 18 ክሳብ 20 መስከረም ኣብ ዝተኻየደ ኣህጉራዊ ሲምፖዝዩም ጸጥታ ኣቭየሽን፡ ከምኡውን ካብ 24 መስከረም ክሳብ ሎሚ 4 ጥቅምቲ ኣብ ዝቐጸለ መበል 40 ጉባኤ ኣህጉራዊ ውድብ ሲቪል ኣቭየሽን ተሳቲፋ።
ኣብቲ፡ 42 ኣባል ሃገራትን 7 ናይ ኣቭየሽን ሰናዕቲን ዝተሳተፋኦ ሲምፖዝዩም፡ ከምኡውን 193 ኣባል ሃገራትን ናይ ኣቭየሽን ሰናዕቲን ወሃብቲ ኣገልግሎትን ዝተሳተፍዎ ጉባኤን፡ ኤርትራ ብዋና ዳይረክተር ክፍሊ ሲቪል ኣቭየሽን ኣቶ ጳውሎስ ካሕሳይን ኣባል ቤትጽሕፈት ቈንስል ኤርትራ ኣብ ካናዳ ኣቶ ሳሚኤል ግርማይን እያ ተወኪላ።
ኣቶ ጳውሎስ ካሕሳይ፡ ኤርትራ  ነቲ ብዓለም ደረጃ ብገምጋም 72 ሚእታዊት ዝኾነ ሸቶ ጸጥታ ኣቭየሽን፡ 7556 ሚእታዊት ብምምዝጋብ ከምዝሓለፈቶ፡ እዚ ድማ ንትግባረ ስምምዕ ኣህጉራዊ ውድብ ሲቪል ኣቭየሽን ዓቂባ፡ ብኣድማዕነት ትዓየሉ ከምዘላ ዘነጽር ምዃኑ ገሊጹ።
ኤርትራ፡ ኣብ 1993 ኣባል ኣህጉራዊ ውድብ ሲቪል ኣቭየሽን ክትከውን እንከላ፡ ብ8 መጋቢት 2000 ድማ ክሊ ኣየራ ከምዝኸለለት ይፍለጥ።
  
ኤርትራ፡ ኣብ ኣኼባ መራሕቲ ሃገራት ኣፍሪቃ ተሳቲፋ
ኤርትራ፡ ምዕባስ ኣፈሙዝ ጠበናጁ፡ ምፍጣር ምቹእ ሃዋህው ንምዕባለ ኣብ ትሕቲ ዝብል ቴማ  ካብ 9 ክሳብ 10 ለካቲት ኣብ ኣዲስኣበባ ኣብ ዝተቓንዐ መበል 33 ስሩዕ ኣኼባ መራሕቲ ሃገራትን መንግስታትን ኣፍሪቃ ተሳቲፋ።
ኣብቲ ዋዕላ፡ ብፈጻሚ ጉዳያት ቀዋሚ ልኡኽ ኤርትራ ኣብ ሕብረት ኣፍሪቃን ቁጠባዊ ኮሚሽን ኣፍሪቃን ኣቶ ቢንያም በርሀ ዝተመርሐ ልኡኽ ኤርትራ ተሳቲፉ።
ኣብ መኽፈቲ ናይቲ ኣኼባ፡ ንኵነታትቲ ሕብረት ዝገልጽ ጸብጻብ ብኣቦመንበር ባይቶ መራሕቲ ሃገራት ኣፍሪቃ ፕረዚደንት ግብጺ ዓብዱልፋታሕ ኣልሲሲ ቀሪቡ።
ኣብቲ ጸብጻብ፡ ንተሃድሶ ሕብረት ኣፍሪቃ ብዝምልከት ዝቐረበ ሓድሽ ቅርጺ ኣብ ዋዕላ ፈጻሚ ቤትምኽሪ ሚኒስተራት ከምዝጸደቐ፣ ንምቅሊትዕዮ ኣባል ሃገራት፡ ኮሚሽን ሕብረት ኣፍሪቃን ዞባዊ ቁጠባዊ ኮማትን ዘነጽሩ ሕጋዊ ፕሮቶኮላት ከምዝጸደቑ፣ ግብራውነት ውዕል ናጻ ናይ ንግዲ ዞባ ዝከታተል ቤትጽሕፈት  ካብ 31 መጋቢት 2020 ኣብ ጋና ስርሑ ክጅምር ምእንቲ ዘድሊ መስርሕ ኣብ ምጽፋፍ ከምዝርከብ በሪሁ።
ብዘይካዚ፡ ንተግባራውነት ናይቲ ናጻ ናይ ንግዲ ዞባ ን ምውህሃድ ኣህጉር ኣፍሪቃን ዝምልከት ፍሉይ ኣኼባ መራሕቲ ሃገራት፡ ኣብ ወርሒ ግንቦት 2020 ኣብ ደቡብ ኣፍሪቃ ክካየድ ምዃኑ፡ ኣብ ምርድዳእ ተበጺሑ ኣሎ።
እዚ ከምዚ ኢሉ እንከሎ፡ ጉዳይ ሰላምን ርግኣትን መሰረት ናይ ኩሉ ስለዝኾነ፡ ኣብዚ መዳይዚ ግብራዊ ስጉምትታት ዘይምህላዉን ግዳማዊ ምትእትታው ኣብ ምትሕልላኽ ናይቲ ጸገማት ኣሉታዊ ተራ ይገብር ከምዘሎን  ንጉዳይ ሊብያ፡ ዞባ ሳሕል፡ ደቡብ ሱዳንን ካልኦትን ድሕሪ ምጥቃስ፡ ንቃልሲ ኣንጻር ግብረሽበራ ዝምልከት ፍሉይ ዋዕላ መራሕቲ ሃገራት ኣብ 2020 ክካየድ እማመ ቀሪቡ።
ኣብ መወዳእታ፡ ሪፓብሊክ ደቡብ ኣፍሪቃ ስልጣን ኣቦመንበርነት ናይዚ ዓመት ብምቕባል፡ ስርሓ ጀሚራ።
ፕረዚደንት ሪፓብሊክ ደቡብ ኣፍሪቃ ኣቦመንበርነት ናይ 2020 ኣብ ዝተረከበሉ ኣብ ዝሃቦ ቃል፡ ጉዳይ ምሕያል ደቂኣንስትዮ ካብ ኣገዳስቲ ቀዳምነታት ኣህጉር ኣፍሪቃ ወሲዱ ክሰርሓሉ ምዃኑ ብምሕባር፡ ካብ 2020 ክሳብ 2030 ዘሎ ግዜ፡ ከም መድረኽ ምሕያል ደቂኣንስትዮ ኣህጉር ኣፍሪቃ ተወሲዱ ክስራሓሉ መደብ ከምዘለዎ ገሊጹ።
ደሞክራስያዊት ሪፓብሊክ ኮንጎ ከም ምክትል ኣቦመንበር ናይ 2020ን ኣቦመንበር ናይ 2021ን፡ ማሊ ካብ ምዕራብ ኣፍሪቃ ከም ካልኣይ ኣቦመንበር፡ ኬንያ ካብ ምብራቕ ኣፍሪቃ ከም ሳልሳይ ኣቦመንበር፡ ግብጺ ካብ ሰሜን ኣፍሪቃ ድማ ከም ራፖርተር ተመሪጸን ኣለዋ።
ብኻልእ ወገን፡ ኤርትራ ዝተሳተፈቶ መበል 36 ኣኼባ ፈጻሚ ቤትምኽሪ ሚኒስተራት ኣባል ሃገራት ሕብረት ኣፍሪቃ  ካብ 6 ክሳብ 8 ለካቲት ተኻዪዱ።
ኣብቲ ኣኼባ፡ ፈጻሚ ቤትምኽሪ ሚኒስተራት፡ ንነዊሕ ግዜ ክስራሓሉ ዝጸንሐን ካብ 2021 ኣብ ግብሪ ክውዕል ዝጅምርን ሓድሽ ቅርጺ ሕብረት ኣፍሪቃ፡ ከምኡውን ብኮሚተ ቀወምቲ ወከልቲ ዝቐረበ ንምሕደራ፡ ባጀት፡ ምቅሊትዕዮን ካልእን ዝምልከት እማመታት ኣጽዲቑ።
  
ተሰነይ – ሕማማት ኣብ ምክልኻል ተራ ወነንቲ ትካላት ኣገልግሎት ክዓዝዝ ተሓቲቱ
ኣብ ንኡስ ዞባ ተሰነይ፡ ኣብ ወቕቲ ክራማት ዝቀላቐሉ  ከም ዓሶን ማይወለድ ሕማማትን ዝኣመሰሉ ተመሓላለፍቲ ሕማማት ንምክልኻል፡ ተራ ሕብረተሰብ ብሓፈሻ ተራ ወነንቲ ትካላት ወሃብቲ ኣገልግሎት ድማ ብፍላይ ክዓዝዝ፡ ኣብ ሆስፒታል ተሰነይ ሓላፊ ህዝባዊ ጥዕና ኣቶ ዓወት መብራህቱ ጸዊዑ።
ንኣስታት 500 ወነንትን ሰራሕተኛታትን ትካላት ወሃብቲ ኣገልግሎት ኣብ ዝሃቦ ኣስተምህሮ፡ ኣቶ ዓወት፡ ጽሬቱ ዘይተሓለወ ኣከባቢ ምቹእ ሰፈር ምርባሕ ጣንጡን ካልኦት ተመሓላለፍቲ ሕማማትን ስለዝኾነ፡ ትካላት ትሕዝቶአንን ከባቢአንን ብጽፈት ክሕዛ ብምዝኽኻር፡ ኣብ ጐረባብቲ ሃገራት ዝርአ ማይወለድ ሕማማት ምስ ምንቅስቓስ ህዝቢ ነተን ኣብ ዶባት ዝርከባ ዓድታት ብቐዳምነት ስለዝጸሉ፡ ሕብረተሰብ ብንቕሓት ክነጥፍ ተላብዩ።
ኣብቲ ንኡስ ዞባ፡ ህዝብን ትካላት ጥዕናን ተወሃሂዶም ሳላ ዝሰርሑ፡ ብሰንኪ ሕማም ዓሶ ክስዕብ ዝጸንሐ ሞት ናብ ዝተሓተ ደረጃ ከምዝወረደ ብምጥቃስ ድማ፡ ሕማማት ዓሶን ከርፈስን ንኸይደግሱ፡ መድሃኒት ጸረ ጣንጡ ናይ ምንጻግ መደብ ይሰላሰል ከምዘሎ ሓቢሩ።
ኣመሓዳሪ ንኡስ ዞባ ተሰነይ ኣቶ ስዩም ገብረኢየሱስ፡ ጽሬት ከባቢ ኣብ ምርጋግጽ ጥዕና ዜጋታት ኣገዳሲ ብምዃኑ፡ ምምሕዳር ንኡስ ዞባ ህዝባዊወፈራ ጽሬት ከምዝቕጽሎ፡ ኣብ ትካላት ወሃብቲ ኣገልግሎት እውን ዕቱብ ምክትታል ክግበር ምዃኑ ኣገንዚቡ።
ተሳተፍቲ፡ ኣብታ ከተማ ማይ ዝዓቊር ጐዳጉዲ ብሓገዝ ማሽነሪ ክደላደል ብምዝኽኻር፡ ጽሬት ትካላቶም ንምርግጋጽ ከምዝሰርሑ ኣረጋጊጾም።
  
‘20 ሰነ’ ኣብ ዞባታት ብክብ ዝበለ ስነ-ስርዓት ተዘኪራ
መዓልቲ ሰማእታት ኤርትራ  20 ሰነ፡ ኣብ ኩለን ዞባታት ሃገርና፡ ብሰልፊ ሽምዓ፡ ማእቶት ኣብ መቓብር ሓርበኛታት፡ ናይ እግሪ ጉዕዞ፡ ባህላውን ስነጥበባውን መሰናድኦታትን ካልእ ንጥፈታትን ብክብ ዝበለ ሓበን ተዘኪራ።
ብደረጃ ዞባ ዓንሰባ ኣብ ከተማ ከረንኣብ ዝተኻየደ ናይ ዝኽሪ መደብ፡ ተሳተፍቲ ብናይ እግሪ ጉዕዞ ናብ መካነመቓብር ሓርበኛታት  ከባቢ ዖና ምስ ተኣኻኸቡ፡ ኣመሓዳሪ ዞባ ዓንሰባ ኣቶ ዓሊ ማሕሙድ፡ 20 ሰነ  ኣብ ትግባረ ሕድሪ ሰማእታትና ክሳብ ክንደይ ከምዝሰጐምና ነብስና እንሓተሉን፡ ቃልና ንዓጸፋ ስራሕ እነሐድሰሉን ዕለት ከምዝኾነ ገሊጹ።
ኣብቲ ዕለት፡ ንስለ ናጽነት ኣብ 1983ን 1988ን ኣብ ከባቢ ጁፋ ናይ ዝተሰውኡ ሓሙሽተ ሓርበኛታት ኣስከሬን፡ ብኽብሪ ኣብ መካነመቓብር ሓርበኛታት ዓሪፉ።
ብደረጃ ዞባ ሰሜናዊ ቀይሕ ባሕሪ ኣብ ከተማ ጊንዳዕ ኣብ ዝተኻየደ ዝኽሪ፡ ብ19 ሰነ ህዝቢን ተጋደልቲን ናብቲ መዛግብ ህዝባዊ ሰራዊት ሓርነት ኤርትራ ዝነበረ ብምጒዓዝ፡ ንዝተሓልፈ ጽንኩር ኩነታትን ምርብራብን ዘብርህ መግለጺ፡ ኣብቲ ውዕሎ ብዝነበሩ ተጋደልቲ ክትረኽ እንከሎ፡ ነቲ ቅያ ዝተፈጸመሉ ቦታታት ዝሕብር ሰሌዳ ድማ ተተኺሉ።
ብ20 ሰነ ድማ፡ ኣዛዚ ምብራቓዊ ግንባርን ኣዛዚ ሓይሊ ባሕሪ ኤርትራን ሜጀር ጀነራል ሑመድ ካሪካረ፡ ህዝቢ ጊንዳዕን ሰራሕተኛታት ትካላት መንግስቲ ኣብ ባጽዕን ዝተሳተፉዎ  ናብ መቓብር ሓርበኛታት ጉዕዞ እግሪ ድሕሪ ምክያድ፡ ኣመሓዳሪ ዞባ ሰሜናዊ ቀይሕ ባሕሪ ብሪጋደር ጀነራል ተኽለ ልብሱ ናይቲ ዕለት ቃል ኣስሚዑ።
ኣብ ከተማ ባረንቱ ብደረጃ ዞባ ኣብ ዝተኻየደ መደብ ዝኽረሰማእታት ድማ፡ ህዝቢ ብሰልፍታት ሰራዊትን ባንድ ምረሻን ተዓጂቡ ክሳብ መቓብር ሓርበኛታት ናይ እግሪ ጉዕዞ ድሕሪ ምክያዱ፡ ኣመሓዳሪ ዞባ ጋሽባርካ ኣቶ ፍስሃየ ሃይለ፡ ኣዛዚ ምዕራባዊ ግንባር ብሪጋደር ጀነራል ተኽለ ክፍላይ፡ ኣቦመንበር ባይቶ ዞባ ጋሽባርካ ኣቶ ዑስማን መሓመድዓሊ ዝርከቡዎም ሰበስልጣን፡ ኣኽሊል ዕንባባ ኣንቢሮም።
እቲ ስነስርዓት፡ ንሞያ ሰማእታት ከምኡውን ንዝኽሪ ሓበን ብዝገልጹ መሰናድኦታት ዝተሰነየ ነይሩ።
ብደረጃ ዞባ ደቡብ ኣብ ከተማ መንደፈራ  ብምትካል ፈልሲታት፡ ወፈራታት ጽሬት፡ ናይ ሽምዓ ሰልፊን ናይ እግሪ ጉዕዞን ዝተሰነየ፡ ኣመሓዳሪ ዞባ ደቡብ ኣቶ ኤፍሬም ገብረክርስቶስ፡ ጸሓፊት ህግደፍ ወይዘሮ ኣመተ ንጉሰን ካልኦት ሰበስልጣን መንግስትን ግንባርን ዝተሳተፉዎ ናይ ዝኽሪ መደብ፡ ኣብ በራኽ ኣብ ዝርከብ ታሪኻዊ ቦታ ብናይ ምልውዋጥ ተመኵሮ መሰናድኦ ተዛዚሙ።
ኣብ ዞባ ደቡባዊ ቀይሕ ባሕሪ ብደረጃ ዞባ ኣብ ከተማ ዓሰብ ኣብ ዝተገብረ ናይ ዝኽሪ መደብ፡ ኣመሓዳሪ ዞባ ደቡባዊ ቀይሕ ባሕሪ ኣቶ መሓመድስዒድ ማንታይ፡ ኣዘዝቲ ሰራዊትን ካልኦት ሰበስልጣንን ህዝብን፡ ብናይ ሰራዊት ሰልፊ ተመሪሖም ናብቲ ካብ ከተማ ዓሰብ ንሸነኽ ሰሜን 10 ኪሎሜትር ርሒቑ ዝርከብ መካነመቓብር ሓርበኛታት፡ ናይ እግሪ ጉዕዞ ድሕሪ ምክያድ፡ ንክብሪ ስዉኣትን ሕድሮምን ዝገልጹ ባህላውን ስነጥበባውን መሰናድኦታት ቀሪቦም።
  
ፕረዚደንት ኢሳይያስ ናብ ኣቦ-መንበር መሰጋገሪ ወተሃደራዊ ባይቶ ሱዳን መልእኽቲ ሰዲዱ
ብሚኒስተር ጉዳያት ወጻኢ ኣቶ ዑስማን ሳልሕን ኣማኻሪ ፕረዚደንት ኣቶ የማነ ገብረኣብን ዝቘመ ላዕለዋይ ልኡኽ ኤርትራ፡ ትማሊ 24 ሰነ መልእኽቲ ፕረዚደንት ኢሳይያስ ኣፈወርቂ ናብ ኣቦመንበር መሰጋገሪ ወተሃደራዊ ባይቶ ሱዳን ጀነራል ዓብዱልፋታሕ ኣልቡርሃን ኣብጺሑ።
መልእኽቲ ፕረዚደንት ኢሳይያስ፡ ደገፍ መንግስቲ ኤርትራ ንህዝቢ ሱዳን፡ ፖለቲካዊ ሓይልታቱን መሰጋገሪ ወተሃደራዊ ባይቶን ዘረጋግጽ፡ ዕዉት መስርሕ ምስግጋር ንምክያድ ንዝሰላሰል ዘሎ ጻዕሪን ዕቱብ ተራ መሰጋገሪ ወተሃደራዊ ባይቶን ዘመጒስ፡ ከምኡውን ዝምድና ኤርትራን ሱዳንን በዚ ኣብ ሱዳን ተኸሲቱ ዘሎ ለውጢ፡ ሓድሽ ምዕራፍ ብምኽፋት ናብ ዝለዓለ ናይ ምትሕግጋዝ ደረጃ ከምዝምዕብል ዘሎ ጽኑዕ እምነት ዝገልጽ እዩ።
ኣቦመንበር መሰጋገሪ ወተሃደራዊ ባይቶሱዳን ጀነራል ዓብዱልፋታሕ ኣልቡርሃን ብወገኑ፡ ኤርትራ ካብ ሰናይ ጒርብትና ተበጊሳ ጉዳይ ሱዳን ብሱዳናውያን ንኽፍታሕ ንእተርእዮ ዘላ ምትብባዕን ምድግጋፍን ድሕሪ ምምጓስ፡ ዝምድና ክልቲአን ሃገራት ናብ ንቡር ንምምላስ ብወገን ሃገሩ ንዘሎ ድሌትን ቅሩብነትን ኣረጋጊጹ።
ላዕለዋይ ልኡኽ ኤርትራ ብዘይካዚ፡ ምስ ምክትል ኣቦመንበር መሰጋገሪ ወተሃደራዊ ባይቶ ሱዳን ከምኡውን ሓላፊ ኮሚተ ፖለቲካን ጸጥታን ተራኺቡ፡ ኣብ ተመሳሳሊ ዛዕባታት ዘትዩ።
ብሚኒስተር ጉዳያት ወጻኢ ኣቶ ዑስማን ሳልሕን ኣማኻሪ ፕረዚደንት ኣቶ የማነ ገብረኣብን ዝቘመ ላዕለዋይ ልኡኽ ኤርትራ፡ ትማሊ ኣብ ሰዓታት ንግሆ ካርቱም ኣብ ዝኣተወሉ፡ ዋና ጸሓፊ ቤትጽሕፈት ፕረዚደንት  ሌተና ጀነራል መሓመድዓሊ ኢብራሂም ተቐቢሉዎ።
  
ፕረዚደንት ኢሳይያስ ምስ ወራስ ዓራት ኣቡዳቢ ዘትዩ
ፕረዚደንት ኢሳይያስ ኣፈወርቂ፡ ምስ ወራስ ዓራት ኣቡዳቢን ምክትል ላዕለዋይ ኣዛዚ ሰራዊት ምክልኻል ሕቡራት ኢማራት ዓረብን ሼኽ መሓመድ ቢን ዛይድ ኣልናህያን ተራኺቡ ዘትዩ።
ኣብቲ ትማሊ 23 ታሕሳስ ኣብ ኣቡዳቢ ዝተኻየደ ርክብ፡ ፕረዚደንት ኢሳይያስን ሼኽ መሓመድ ቢን ዛይድን፡ ኣብ ምምዕባል ክልተኣዊ ታሪኻዊ ሕውነታዊ ዝምድናን ሽርክነታዊ ምትሕግጋዝን ኤርትራን ሕቡራት ኢማራትን ብሓፈሻ፡ ኣብ ጽላታት ሕርሻ፡ ጸዓትን ወፍሪን ድማ ብፍላይ ብሰፊሑ ተዘራሪቦም።
ፕረዚደንት ኢሳይያስን ሼኽ መሓመድ ቢን ዛይድን ብተወሳኺ፡ ሓባራዊ ኣገዳስነት ኣብ ዘለዎም ዞባውን ኣህጉራውን ምዕባለታት ሓሳብ ተለዋዊጦም።
  
ሓይሊ ባሕሪ ኤርትራ 325 ኣባላት ኣመሪቑ
ሓይሊ ባሕሪ ኤርትራ፡ ንዓመትን መንፈቕን ኣብ ማእከል መሰልጠኒ ሓይሊ ባሕሪ ደንጎሎ ከምህሮም ዝጸንሐ 325 ኣባላት፡ ትማሊ 7 መስከረም ኣመሪቑ።
እዚ ካብ ጥሪ 2018 ጀሚሩ ንኣዘዝትን ስታፋትን ዝተዋህበ ስልጠናታት፡ ብ21 ዓውድታት ኮይኑ፡ ምሕደራ ጸጋሰብ፡ ንብረትን ፕሮጀክትን፡ ቶፖግራፍያዊ ካርታን ኖቲካል ናቪጌሽንን ቻርትን፡ ስ ኣ ቤ ል በ ረ ኸ ት ጂፒኤስን ራዳርን፡ ምድላው ጀላቡን መራኽብን ንስርሒታት፡ ምሕደራ መራኽብን ጀላቡን፡ ስረት ኣብ ባሕሪ እለሻን ድሕነትን፡ ከምኡውን ቋንቋ ዓረብን እንግሊዝን ካልእ ምስቲ ሞያ ዝኸይድ ዓውድታትን ዘጠቓለለ እዩ።
ኣብቲ ናይ መመረቕታ ስነስርዓት፡ ጠቕላሊ ሓለቓ ስታፍ ሓይልታት ምክልኻል ኤርትራ፡ ጀነራል ፍሊጶስ ወልደዮውሃንስ ኣብ ዘስምዖ ቃል፡ እገዳ ይለዓል እምበር  ስትራተጂያዊ ኣገዳስነት ናይ ኤርትራ ኣብ ቦታኡ ከምዘሎ፡ ፖለቲካዊ ምትሕልላኻትን ቁርቁስ ሓያላን ሓይልታትን ኣብዚ ከባቢ ክሳብ ዘሎ ክቕጽል ምዃኑ ኣገንዚቡ።
በዚ ሕጂ ተረኺቡ ዘሎ ናይ ሰላም ኣንፈት ከይተዛነና፡ ተፈጢሩ ንዘሎ ናይ ሰላም መድረኽ ከም መንጠሪ ባይታ ተጠቒምና ብዝለዓለ ደረጃ ክንሰርሕ፡ ክንመሃርን ክንውደብን መድረኻዊ ሓላፍነት ከምዘሎና እውን ኣስሚሩሉ።
ሓለቓ ስታፍ ሓይሊ ባሕሪ ኤርትራ ኮሎኔል መልኣከ ተኽለማርያም ድማ፡ እዞም ናይ ነዊሕ ዓመታት ተመኩሮ ዘለዎም ኣባላት፡ ኣገዳስነቱ ተራእዩ እዋናዊ ስነፍልጠታዊ ትምህርቲ ከም እተዋህቦም ብምሕባር፡ ድምር ፍልጠቶምን ተመኩሮኦምን ናብ ግብራዊ ስራሕ ክትርጐም ልዑል ትጽቢት ከም ዝግበረሎም ኣዘኻኺሩ።
ኣዛዚ ማእከል ስልጠና ሓይሊ ባሕሪ ካፕቴን ኤፍሬም ተስፋይ ብወገኑ፡ እቲ ስልጠና ብቐንዱ፡ ወተሃደራዊ ብቕዓትን ድልውነትን ኣባላት ሓይሊ ባሕሪ ኤርትራ ንምብራኽን ኣብ መንጎ ኣባላት ተመኩሮ ናይ ምልውዋጥ ባይታ ንምፍጣርን ዝዓለመ ምንባሩ ሓቢሩ።
ኣብቲ ስነስርዓት ሚኒስተራት፡ ኣዘዝቲ ሰራዊት፡ መራሕቲ ሃይማኖትን ካልኦት ዕዱማት ኣጋይሽን ተረኺቦም ነይሮም።
  
ዓንሰባ – ኣብ ምርግጋጽ መሰላትን ድሕነትን ቈልዑ ተዘትዩ
ቈልዑ ብኣካልን ኣእምሮን ተሃኒጾምን መሰላቶም ተሓልዩን ብሩህ መጻኢኦም ንኽወሓስ፡ ብደረጃ ሕብረተሰብ ክግበር ኣብ ዘለዎ ወፍሪ ዝዘተየ ዓውደዘተ፡ ብ29ን 30ን ጥቅምቲ ኣብ ከተማ ከረንተኻዪዱ።
ኣብቲ ብኮሚተ ምርግጋጽ መሰላት ቈልዑን ምውጋድ ሃሰይቲ ልምድታትን ዞባ ዓንሰባ ዝተወደበ ርክብ፡ ዋና ዳይረክተር ክፍሊ ማሕበራዊ ኣገልግሎት ኣቶ ተስፋጼን ግርማይ ኣብ ዘስመዖ ቃል፡ ኣንጻር ጎዳእቲ ልምድታትን ማሪታዊ እምነትን ብምቅላስ ጥዑይ ሕብረተሰብ ንምህናጽ ኣብ ዝካየድ ጻዕሪ፡ ተራ ነፍሲወከፍ ዜጋ ክዓዝዝ ኣተሓሳሲቡ።
ኣብቲ ኣጋጣሚ፡ መሰላት ቈልዑ ብሓፈሻ መሰላት ደቂኣንስትዮ ድማ ብፍላይ ንምርግጋጽን ጎዳእቲ ልምድታትን ኣተሓሳስባታትን ንምውጋድን ኣብ ዝተሰላሰለ መደባትን ውጽኢቱን፡ ከምኡውን ጽልዋ መዛኑን ዝፈጥሮ ጸቕጥን ኣብ ዝብሉ ቀንዲ ዛዕባታት ብሰፊሑ ተዘትዩ።
ኣብ ትካላት ጥዕና ብዝተገብረ ትዕዝብታዊ መጽናዕቲ፡ መጠን ምኽንሻብ ደቂኣንስትዮ ካብ 2008 ክሳብ 2015 ካብ 256 ሚእታዊት ናብ 22 ሚእታዊት ከምዝወረደ፡ እንተኾነ ግን ኣብ ምብራኽ ንቕሓትን ኣፍልጦ ሕግን ዘተኰረ ዝያዳ ስራሕ ከምዘድሊ በሪሁ።
ዘይምጥርናፍ ዓድታት፡ ሕጽረት ባጀት፡ ጸገም መጐዓዝያን ምድንጓይ ጉዳያት ኣብ ኣብያተፍርዲን ገለ ካብቲ ብድሆታት ምዃኑ ዝጠቐሰት ኮሚተ ምርግጋጽ መሰላት ቈልዑን ምውጋድ ሃሰይቲ ልምድታትን ዞባ ዓንሰባ፡ ካብ 2020 ክሳብ 2024 ዝዝርጋሕ ምድላው ሃገራዊ ስትራተጂ ብልዑል ንቕሓት ክስራሓሉ ኣዘኻኺራ።
ሓላፊ ጨንፈር ሚኒስትሪ ዕዮን ማሕበራዊ ድሕነትን ኣቶ መሓመድ ጃብር ኣብ መወዳእታ፡ ኣብ ምርግጋጽ መሰላት ቈልዑ፡ ምውጋድ መርዓ ትሕቲ ዕድመን ክሽቦን ተጨቢጡ ዘሎ ዓወታት ዘተባብዕ ምዃኑ ብምጥቃስ፡ እቲ ዕማም ሸቶኡ ክሳብ ዝወቅዕ፡ ገና ሓያልን ዝተወሃሃደን ስራሕ ከምዘድሊ ኣገንዚቡ።
  
ኣመሓዳሪት ዞ/ሰ/ቀ/ ባሕሪ ንነበርቲ ጊንዳዕ ሰሚናር ኣካዪዳ
ነበርቲ ንኡስ ዞባ ጊንዳዕን ኣብቲ ንኡስ ዞባ ዝነጥፋ ኣካላትን፡ መደባት ልምዓት ንምድንፋዕ ንቑሕ ተሳትፎኦም ከዕዝዙ፡ ኣመሓዳሪት ዞባ ሰሜናዊ ቀይሕ ባሕሪ ወይዘሮ ኣስመረት ኣብርሃ ኣዘኻኺራ።
ብ18 መጋቢት ንወከልቲ ህዝቢ፡ ኣባላት ባይቶን ሓለፍቲ ዝተፈላለያ ጨናፍርን ኣብ ዘካየደቶ ሰሚናር፡ ወይዘሮ ኣስመረት፡ ኣብ 2020 ብደረጃ ሃገርን ዞባን ተታሒዞም ዘለዉ መደባት ልምዓት ዝምልከት መብርሂ ድሕሪ ምሃብ፡ ምስ ትስፉው ሃዋህው ተዛማዲ ሰላም፡ ትግባረኦም ኣድማዕነት ንኽህልዎ፡ ኩሉ ኣካል ሕብረተሰብ ብንጥፈት ክዋሳእ ከምዝግባእ ገሊጻ።
ኣብ ጽንኩር እዋን ተኣምር ዝሰርሑ ህዝብን መንግስትን፡ ኣብዚ ሓድሽን ትስፉውን መድረኽ ዓጸፋ ከምዝስጒሙ ዘጠራጥር የለን ዝበለት ኣመሓዳሪት ዞባ ሰሜናዊ ቀይሕ ባሕሪ፡ ብቐንዱ ኣብ መንእሰያትን ምዕባለኦምን ዘተኰረ መደባት ናይ ቀዳምነታት ቀዳምነት ከምዝዀነ ኣረጋጊጻ።
ወይዘሮ ኣስመረት ኣስዒባ፡ ምምዕባል ጸጋ ሰብ ብብዝሕን ዓይነትን ይጽናሓለይ ዘይበሃሎ ብምዃኑ፡ ምድንፋዕ ስልጠናታት ንመንእሰያት፡ ምሕያልን ምውርጻጽን ምሕደራ፡ ምስፋሕ ማእቶታዊ ንጥፈታት፡ ምዕቃብ ባህሪያዊ ጸጋታት፡ ምውዳድ መተካእታ ጸዓትን ምምላእ ማሕበራዊ ኣገልግሎታትን፡ ካብቶም ብደረጃ ዞባ ቀዳምነት ተዋሂቡዎም ዘሎ ምዃኖም ኣብሪሃ።
ተሳተፍቲ ድማ፡ ዝካየድ ጎስጓሳት ክሕይል፡ ሃብቲ ገረብ ንምዕቃብን ንምስሳንን ምእንቲ ክከኣል ድማ፡ ምውዳድ መተካእታ ጸዓት ዕንጨይቲ ክቀላጠፍ ተላብዮም።
  
ዓቕሚ መማህራን ዝድርዕ ስልጠና ኣብ ከረን
60 ደቂኣንስትዮ ዝርከብኦም 72 መንእሰያት መማህራን፡ ኣብ ኣተኣላልያ ተመሃሮ ዘለዎም ኣምርን መረዳእታን ንምስፋሕን ኣበርክቶኦም ንምዕባይን ዝዓለመ ስልጠና ቀሲሞም።
እቲ ብ6ን 7ን መጋቢት ዝተዋህበ ስልጠና፡ ምሕደራ ተመሃሮ ኣብ ክፍሊ፡ ምጥንኻር ናይ ምብህሃልን ምጽላውን ክእለት፡ ከምኡውን ኣገዳስነት ምውዳብ ኣብ ሃገራውያን ማሕበራትን ካልእን ዛዕባታት ዘጠቓለለ ነይሩ።
ሓላፊ ጨንፈር ሚኒስትሪ ትምህርቲ ዞባ ዓንሰባ መምህር ክፍላይ ዓንሚካኤል ኣብ ዝሃቦ መብርሂ፡ ስሉሳዊ ዝምድና መማህራን፡ ወለድን ተመሃሮን ብምሕያል ዓይነታዊ ለውጢ ንምርግጋጽ ዝካየድ ዘሎ ስራሕ ውጽኢቱ ዝምስገን ምዃኑ ብምጥቃስ፡ ኣብቲ ዞባ ዓቢ ኣቓልቦ ተዋሂቡ ይስራሓሉ ከምዘሎ ሓቢሩ።
ኣብ መወዳእታ፡ ብቑዕ መንእሰይ ወለዶ ንምምልማል ኣብ ዝካየድ ዘሎ ጻዕሪ፡ ተራ መንእሰያት መማህራን ኣገዳስነቱ ልዑል ምዃኑ ተገሊጹ።
  
ሃ.ማ.ሓ.ስ.ኲ.ኤ ዘተባብዕ ውጽኢት የመዝግብ
ሃገራዊ ማሕበር ሓርበኛታት ስንኩላን ኲናት ኤርትራ ሃማሓስኲኤ፡ ኣባላቱ ነብሶም ክኽእሉ ከካይዶ ዝጸንሐ ጻዕሪታት ዘተባብዕ ውጽኢት ይርከቦ ከምዘሎ፡ ኣብ ኣፍዓበትን ናቕፋን ኣብ ዝገበሮ ኣኼባታት ሓቢሩ።
ማሕበር ካብ ዝምስረት፡ ኣብ ዝተፈላለየ ከባቢታት ሃገር ዝርከቡ ኣባላት ብጉጅለታት ብምጥርናፍ፡ ኣፍረይቲ ትካላት ንምምስራት ዝውዕል መበገሲ ልቓሕን ካልእ ሓገዛትን ክገብር ከምዝጸንሐ፡ በዚ መሰረት ድማ ብዙሓት ካብኣቶም ነብሶም ኣብ ዝኽእሉሉ ደረጃ ከምዝበጽሑ፡ ኣባል ፈጻሚት ሽማግለን ሓላፊ ውዳበን ሓበሬታን ኣቶ ኣብርሃም ክፍለጼን ገሊጹ።
ኣብ ወጻኢ ዝርከቡ ተሓባበርቲ ማሕበር ክገብሩዎ ዝጸንሑ ሓገዛት፡ ኣብ ምምሕያሽ መነባብሮ ስንኩላን ዝምስገን ኣስተዋጽኦ ከምዝነበሮ ጠቒሱ ድማ፡ ብዝሰፍሐ ክቕጽሉዎ ተላብዩ።
ኣቶ ኣብርሃም፡ ኣብዚ እዋንዚ ዝበዝሑ ስንኩላን ብዕድመ ደፊኦም ምህላዎም፡ ነዚ ኣብ ግምት ብምእታው መነባብሮኦም ንምምጥጣሕ መጽናዕቲ ተገይሩ  ማሕበር ብዓቕሙ ዘድሊ ሓገዛት ክገብር ከምዝጀመረ ኣረዲኡ።
ኣመሓዳሪ ንኡስ ዞባ ኣፍዓበት ኣቶ ኣሕመድ መሓመድኖር ረጀብ፡ ምሕብሓብ ስንኩላን ሓላፍነት መላእ ሕብረተሰብ ስለዝኾነ፡ ክግበር ዝጸንሐ ምትሕብባር ክቕጽል ተላብዩ።
ኣብ መወዳእታ ኣኼበኛታት፡ ኣብ ራብዓይ ጉባኤ ሃገራዊ ማሕበር ስንኩላን ኲናት ኤርትራ ዝሳተፉ ኣባላት መሪጾም።
  
ሃገራዊ ማሕበር ሞያውያን ስነ-ምድርን ዕደናን መስራቲ ጉባኤ ኣቃኒዑ
ሃገራዊ ማሕበር ሞያውያን ስነምድርን መሃንድሳት ዕደናን ኤርትራ፡ ትማሊ 14 ታሕሳስ ኣብ ኣስመራ  ኣዳራሽ ሃኮሰኤ መስራቲ ጉባኤ ብምቅናዕ፡ 5 ዝኣባላታ ፈጻሚት ሽማግለ መሪጹ።
ኣብ ሚኒስትሪ ጸዓትን ማዕድንን ዋና ዳይረክተር ክፍሊ ማዕድን ኣቶ ኣለም ክብረኣብ፡ ኣብ መኽፈቲ ጉባኤ ኣብ ዘስምዖ ቃል፡ ኣብ እዋን ሓርነታዊ ቃልሲ፡ ኣብ ኤውሮጳ ዝነብሩ ዝነበሩ ኤርትራውያን ሞያውያን ስነምድሪ፡ ብቑጽሪ ውሑዳት እኳ እንተኾኑ፡ ኣብ ፈስቲቫል ቦሎኛ እናተራኸቡ ኣበርክቶኦም ኣብ ሓርነታዊ ቃልሲ ብዛዕባ ዘዕዝዙሉ መንገዲ ይዝትዩን ተበግሶታት ይወስዱን ምንባሮም ብምሕባር፡ ምስረታ ማሕበር ተደናጒዩ እኳ እንተዀነ፡ ኣብዚ ኣቲናዮ ዘሎና መድረኽ እዋናውን ደራኺን ተራ ከምዝህልዎ ገሊጹ።
ብድሕሪዚ ተሳተፍቲ፡ ኣብ ንድፊ ቅዋም ማሕበርን ትሕዝቶ ዓንቀጻቱን፡ ከምኡውን ኣብ መስርሕ ምርጫ ኣካያዲት ኣካልን ቦርድ ኣማኸርቲን ብሰፊሑ ዘትዮም።
ኣቦመንበር ኣሰናዳኢት ሽማግለ ናይቲ ጉባኤ፡ ዶክተር ሰይፈ ብርሃነ ምስ ኤሪና ኣብ ዘካየዶ ቃለመሕትት፡ ዕላማ ማሕበር ንምስማር  ምስ ካልኦት ሃገራውያን ሞያውያን ማሕበራትን ኣካላት መንግስቲን ብውህደት ክስራሕ ምዃኑ ኣረጋጊጹ።
ኣብ ኮሌጅ ማይነፍሒ ተሓጋጋዚት መምህር መንእሰይ ልዋም ኣሰፋው፡ እቲ ማሕበር  ንኣድማዕነት ተልእኾኡ፡ በዚ ዓውዲዚ ንዝመሃሩ ዘለዉ ዜጋታት ኣድህቦ ሂቡ ክነጥፍ ተላብያ።
ሃገራዊ ማሕበር ሞያውያን ስነምድርን መሃንድሳት ዕደናን ኤርትራ፡ ካብ 19 ሕዳር  ኣትሒዙ፡ ብዝምልከቶ ቤትጽሕፈት መንግስቲ ወግዓዊ ተፈላጥነት ረኺቡ ኣሎ።
  
ፕረዚደንት ኢሳይያስ፡ ንፕረዚደንት ‘ካፍ’ ተቐቢሉ ኣዘራሪቡ
ፕረዚደንት ኢሳይያስ ኣፈወርቂ፡ ትማሊ 31 ነሓሰ ኣብ ሰዓታት ንግሆ፡ ንፕረዚደንት ኮንፈደረሽን ኲዕሶ እግሪ ኣፍሪቃ  ካፍ ሚስተር ኣሕመድ ኣሕመድ ኣብ ዓዲሃሎ ኣብ ዝርከብ ቤትጽሕፈቱ ተቐቢሉ ኣዘራሪብዎ።
ኣብቲ ኮሚሽነር ባህልን ስፖርትን ኣምባሳደር ዘመደ ተኽለን፡ ፕረዚደንት ሃገራዊ ፈደረሽን ኲዕሶ እግሪ ኤርትራ ኣቶ ኢሳይያስ ኣብርሃምን፡ ዝተረኽቡሉ ኣጋጣሚ፡ ሚስተር ኣሕመድ፡ ኣስመራ ዘአንገደቶ ብዓይነቱ ናይ ፈለማ ግጥማት ኲዕሶ እግሪ ማእከላይን ምብራቕን ኣፍሪቃ ትሕቲ 15 ዓመት፡ ብጽፈት ምክያዱ፡ መርኣያ ናይቲ መንግስትን ህዝብን ኤርትራ ኣብ ስፖርት ብሓፈሻ ኣብ ኲዕሶ እግሪ ድማ ብፍላይ ዘለዎም ጽኑዕ መብጽዓ ከምዝኾነ ብምጥቃስ፡ ንዕብየት ኲዕሶ እግሪ ኣፍሪቃ እወታዊ ኣበርክቶ ከምዝህልዎ ገሊጹ።
ኣብ ኣፍሪቃ፡ ስፖርታዊ ውድድራት ከተካይድ፡ ግድን ናይ ፖለቲከኛታት ፍቓድን ሰናይ ድሌትን ከምዘድሊ ዝጠቐሰ ሚስተር ኣሕመድ፡ ኣብ ኤርትራ ዝረይዎ ግን ካብዚ ፍልይ ዝበለ ምዃኑ ድሕሪ ምሕባር፡ መንግስቲ ኤርትራ፡ ኣብ ስፖርት ዘለዎ ናጻን ርትዓውን ኣካይዳ ክንግንዘብ ክኢልና ኣሎና። ክብል፡ እዚ መርገጺዚ ንምዕባለ ስፖርት ብሓፈሻ ነቲ ሃገራዊ ፈደረሽን ኲዕሶ እግሪ ኤርትራ ኣብ ንኣሽቱ ዝገብሮ ዘሎ ወፍሪ ድማ ብፍላይ ዓቢ ደገፍ ከምዝኾነ ኣብሪሁ።
ፕረዚደንት ኢሳይያስ ብወገኑ፡ ስፖርት ምትብባዕን ንዓኡ ዘድሊ ትሕተቅርጺ ምውዳድን፡ ግዴታ መንግስትን መሰል ህዝብንዩ ብምባል፡ እምነት ህዝብን መንግስትን ኤርትራ ንሱ ከምዝኾነ ኣስሚሩሉ።
ፕረዚደንት ኢሳይያስ ኣስዒቡ፡ ኣብ ህጻናትን መንእሰያትን ዘተኰረ፡ ንምዕባለ ዝዓለመ መደብ ግብራዊ ንክኸውን፡ መንግስቲ ኤርትራ ወትሩ ድልው ምዃኑ ብምርግጋጽ፡ ኣድላዪ ዘበለ ደገፍ ከምዝገብር ኣነጺሩ።
ኣብቲ ርክብ፡ ፕረዚደንት ኮንፈደረሽን ኲዕሶ እግሪ ማእከላይን ምብራቕን ኣፍሪቃ ዶክተር ሙዕተስም ጃዕፈር፡ ፕረዚደንት ፈደረሽን ኲዕሶ እግሪ ሶማልያን ምክትል ፕረዚደንት ሴካፋን ኣሰይድ ዓብደልቓኒ ኣራብሰይድ፡ ከምኡውን ፕረዚደንት ፈደረሽን ኲዕሶ እግሪ ታንዛንያ ሚስተር ዋላሰ ኬርያ ተሳቲፎም ነይሮም።
  
ዳህላክ – ዕስለ ኣንበጣ ምድረ-በዳ ኣብ ቁጽጽር ኣትዩ
ኣብ ዝሓለፈ ቀረባ መዓልታት ኣብ ደሴታት ዳህላክ ዝተራእየ ካብ ስግር ባሕሪ ዝመጽአ ዕስለ ኣንበጣ ምድረበዳ፡ ሚኒስትሪ ሕርሻ ምስ ሓይሊባሕሪ ኤርትራን ካልኦት ኣካላትን ተወሃሂዱ ብዝወሰዶ ቅልጡፍን ኣድማዕን ስጒምቲ፡ ኣብ ሕርሻዊ ልምዓትን መግሃጫታትን ጉድኣት ከየውረደ ኣብ ቁጽጽር ኣትዩ።
እቲ ኣብ ምምሕዳራት ከባቢ ሰልዒት፡ ኖራ፡ ጀምሂለን ድሕልን ዝተራእየ ዕስለ ኣንበጣ፡ ሳላ ካብ ነበርቲ ዝተረኽበ ቅልጡፍ ሓበሬታ፡ ብርክት ዝበለ ሓይሊ ሰብን መሳለጥያታትን ብምውፋር ንምቊጽጻሩ ከምእተኻእለ፡ ጨንፈር ሚኒስትሪ ሕርሻ ዞባ ሰሜናዊ ቀይሕ ባሕሪ ኣፍሊጡ።
ሎሚ ዓመት ኣብ መላእ ገማግም ዞባ ሰሜናዊ ቀይሕ ባሕሪ፡ ቅድሚ ሕጂ ተራእዩ ብዘይፈልጥ መጠን ዕስለ ኣንበጣ ከምዘጋጠመ ዝሓበረ ኣባልቲ ጨንፈር መንእሰይ ተስፋጽዮን ተኽለሰንበት፡ ሚኒስትሪ ሕርሻ ምስ ምምሕዳራት፡ ህዝብን ሓይልታት ምክልኻልን ተወሃሂዱ ብዘካየዶ ብዓቕሚሰብን ማሽነሪታትን ዝተደገፈ ንጥፈታት ምንጻግ መድሃኒት ኣብ ትሕቲ ቁጽጽር ከምዝኣተወ ገሊጹ። ክቕሰም ዝጸንሐ ተመኲሮ፡ ኣብ ዓወት ናይቲ ኣብ ደሴታት ዳህላክ ዝተኻየደ ወፍሪ ልዑል ኣስተዋጽኦ ከምዝገበረውን ወሲኹ ሓቢሩ።
ኣብ ሓይሊ ባሕሪ ኤርትራ ኣዛዚ እዚ ሰሜን ሌተናል ኮሎኔል የማነ ገብረማርያም ወዲገረ ብወገኑ፡ ነቲ ዕስለ ኣንበጣ ኣብ ምጥፋእ፡ ተራ ኣባላት ሓይሊ ባሕሪ ዕዙዝ ምንባሩ ገሊጹ። ኣስዒቡ ድማ፡ እቲ ሓደጋ ዳግማይ ከይክሰት ንምክልኻል፡ ነተን ሰብ ዘይነብረለን ግን ከኣ ንመፍረ ኣንበጣ ምቹኣት ዝኾና ደሴታት፡ ሓይሊ ባሕሪ ምስ ገፈፍቲ ዓሳ ብምትሕብባር ቀጻሊ ኮለላታት ክገብሩለን ምዃኖም ኣረጋጊጹ።
ኣመሓዳሪ ንኡስ ዞባ ዳህላክ ኣቶ ኣሕመድ መሓመድዓሊ ድማ፡ ሰራዊት ኤርትራ ብፍላይ ከኣ ሓይሊ ባሕሪ ኤርትራ ሳላ ዘርኣዮ ተወፋይነት እቲ ዕማም ብዓወት ከም እተሳለጠ ብምሕባር፡ ምስ ዘሎ ጥሉል ክራማት ባሕሪ እቲ ሓደጋ ምሉእ ብምሉእ ስለዘይተቐንጠጠ፡ እቲ ምክትታል ቀጻልነት ክህልዎ ከምዝግባእ ኣገንዚቡ።
ካብ ወርሒ ሕዳር  ጀሚሩ ኣብ ገለ ከባቢታት ዞባታት ደቡብ፡ ሰሜናዊ ቀይሕ ባሕሪን ደቡባዊ ቀይሕ ባሕሪን ወራር ኣንበጣ ከምእተኸስተ፡ ብዝተወስደ ቅልጡፍን ዝተወሃሃደን ኣድማዒ ስጒምቲ ድማ ኣብ ሕርሻን መጋሃጫታትን ጉድኣት ከየውረደ፡ ኣብ ውሽጢ ሒደት መዓልታት ኣብ ትሕቲ ቁጽጽር ከምዝኣተወ ይዝከር። ኣብ ከባቢና ዘለዋ ሃገራት ገና ብወራር ኣንበጣ ተጠቒዐን ስለዘለዋ ግን፡ እቲ ናይ ምክትታልን ምጉስጓስን ንጥፈታት ቀጻልነት ክህልዎ ክኢላታት የዘኻኽሩ።
  
ዓደብዛገ – ኣብነታዊ ሓረስታይ ብህዝብን ምምሕዳርን ይምጐስ
ኣብ ንኡስ ዞባ ድባርዋ  ምምሕዳር ከባቢ ዓደብዛገ፡ ነባሪ ቃቕብዳ  ኣቶ ዮሴፍ ወልዳይ፡ ኣብ 2014 ብውሑድ ዓቕሚ ዝጀመሮ ንጥፈታት ምግራብ፡ ምዕቃብ ማይን ሓመድን፡ ሎሚ ንሓያሎ ኣብነት ክኸውን ከምዝበቕዐ ተሓቢሩ።
ተበግሶ፡ ጻዕሪን ዘይምሕላልን እዩ ነይሩ ኣጽዋረይ ዝበለ ኣቶ ዮሴፍ፡ ንዓወቱን ነዚ ሕጂ በጺሕዎ ዘሎ ደረጃን ኣብ ምልክት ሕቶ ዘእተውዎ ብዙሓት ምንባሮም፡ እቲ ሓበሬታ የረድእ።
ጉልበቱን ገንዘቡን ኣወሃሂዱ ንሰለስተ ዓመታት፡ ኣብ ምዝላይን ምጅራፍን ኣትኲሩ ከምዝሰርሐን፡ ኣብ 2017  ኣብ 2 ሄክታር ልዕሊ 7 ሽሕ ኣግራብ ቀላሚጦስ፡ ግራዋ፡ ጋባ፡ በረበረጸሊም፡ ጌሶ፡ ዒቃን ካልእን ፈልሲታት ብምትካል፡ ባዲሙ ዝነበረ መሬት ኣብቲ ከባቢ ናብ ሓምላይ ከምዝቐየሮን ተፈሊጡ።
ጐድኒጐድኒ ዓወቱ ብድሆ እውን ከምዝነበሮ ዝጠቐሰ ኣቶ ዮሴፍ፡ እኹል ምንጪ ማይ ከምዘይነበሮ፡ ስለዚ ድማ፡ ልዕሊ ፍርቂ ኪሎሜተር እናተጓዕዘን ብጅርባ ካብ ዲጋ ብድሆ እናጓረተን ኣግራቡ የስቲ ምንባሩ ገሊጹ። ከም ውጽኢቱ፡ ብ15 ግንቦት 2018 ኣብ ዝተዘከረት ሃገራዊ መዓልቲ ምግራብ፡ ኣብነታዊ ገራቢ ተባሂሉ ከምእተሸለመ ድማ ኣረዲኡ።
ኣቶ ዮሴፍ ብዘይካዚ፡ ልዕሊ 36 ባህላውን ዘመናውን ቆፎታት ብምውዳድ፡ ንህቢ ከራብሕ ከምእተበገሰን፡ ድሮ ምህርቲ ክሓፍስ ከምዝጀመረን ገሊጹ።
ኣመሓዳሪ ምምሕዳር ከባቢ ዓዲብዛገ ኣቶ ገብረሂወት ገብረዝጊኣብሄር፡ ኣቶ ዮሴፍ ወልዳይ፡ ንከባቢኡ ብስርሑን ውጽኢት ስርሑን ዝለወጠ ኣብነታዊ ዜጋ እዩ ክብል ገሊጽዎ።
  
ኤርትራውያን ኣብ ወጻኢ፡ ሰማእታቶም ብሓበን ይዝክሩ
ኣብ ዝተፈላለያ ከተማታት ሕኢዓ፡ ሕመኣ፡ ጀርመንን ኬንያን ዝነብሩ ኤርትራውያን፡ ን20 ሰነ፡ ኣብ ሰማእታቶም ዘለዎም ክብሪ ብዝገልጽ መሰናድኦታት፡ ብልዑል ክብሪ ዘኪሮምዋ።
ኤርትራውያን ነበርቲ ኣቡዳቢ  ሕቡራት ኢማራት ዓረብ፡ ኣብ ዝወደብዎ ናይ ዝኽሪ መደብ፡ 7850 ደርሃም ተዋጺኡ  ንመሰሰኒ ማዕከን ሕድሪ ሰማእታት ክውፈ እንከሎ፡ 21 ስድራ ስውኣት ናይ ምንባይ ሓላፍነት ተወሲዱ።
ኣምባሳደር ኤርትራ ኣብ ሕኢዓ ኣቶ ዑስማን መሓመድዑመር፡ ብዘይትትካእ ሂወቶም ብርሃን ናጽነትን ክብረት ልኡላውነትን ዘግዘሙና ሰማእታትና፡ ሕድሮም ምትግባርን ዝገደፍዎም ስድራ ምጥዋርን፡ ንርእስኻ ዘቕስን ዜግነታዊ ስራሕ ምዃኑ ኣገንዚቡ።
ነበርቲ ደንቨር  ሕቡራት መንግስታት ኣመሪካ፡ ባንዴራ ኤርትራ እናኣምበልበሉ ሰልፊ ብምግባርን ሽምዓ ብምውላዕን፡ ንሰማእታቶም ዘለዎም ክብሪ ገሊጾም።
ነበርቲ ከተማታት ኡልም፡ ሃይደልበርግ፡ ሃምቡርግ፡ ካስል፡ ሙኒክ፡ ሽቱትጋርት፡ ማንሃይምን ኑረንበርግን  ጀርመን እውን፡ ብዝተፈላለየ መደባት ዘኪሮማዋ።
ኣብቲ ኣጋጣሚ፡ ተቐማጦ ኑረንበርግ 2600 ዩሮ፡ ነበርቲ ማንሃይም ድማ 2 ሽሕ ዩሮ፡ ንመሰሰኒ ማዕከን ሕድሪ ሰማእታት ኣበርኪቶም።
ኤርትራውያን ነበርቲ ኬንያ  ዝተፈላለየ መሰናድኦታት ወዲቦም ኣብ ዝዘከሩሉ ድማ፡ ኣምባሳደር ኤርትራ ኣቶ በየነ ርእሶም፡ ጀጋኑ ስውኣትና ብልምዓት ክድበሱ ብዝሓየለ ውዳበ ክስራሕ ኣዘኻኺሩ።
  
ሃ/ማ/ሓ/ስ/ኲ ኤርትራ ገንዘባዊ ደገፍ ረኺቡ
ኣብ ዝተፈላለያ ሃገራት ካብ ዝነብሩ ኤርትራውያን ዝተኣከበ 18723875 ዶላር ኣመሪካ፡ ብ12 መጋቢት ብመልክዕ ሓገዝ ንሃገራዊ ማሕበር ሓርበኛታት ስንኩላን ኲናት ኤርትራ ተበርኪቱ።
ኣብቲ ኣብ ማእከላይ ቤትጽሕፈትቲ ማሕበር ዝተኻየደ ናይ ምርኽኻብ ስነስርዓት፡ ኣቦመንበር ሃገራዊ ማሕበር ሓርበኛታት ስንኩላን ኲናት ኤርትራ መምህር ገብረብርሃን እያሱ፡ እቲ ብሰናይ ድሌትን ተበግሶን መድረኽ ፓልቶክ ኢፒኤልኤፍ  ህግደፍ ቪዥን ሩም ዝተኣከበ ገንዘብ፡ ኣብ መዓላ ኣባላት ብሓፈሻ ብፍላይ ድማ ብዕድመ ዝደፍኡ ስንኩላን ክውዕል ምዃኑ ሓቢሩ።
ነቶም ብመድረኽ ፓልቶክ ኢፒኤልኤፍ  ህግደፍ ቪዥን ሩም ዝተጠርነፉን ነቲ ኣበርክቶ ዝገበሩን ዜጋታት ወኪሎም ዝመጹ ዶክተር ፍካክ ህብቴስ ካብ ሕቡራት መንግስታት ኣመሪካን ወይዘሮ ኤልሳ ርእሶም ካብ ዓባይ ብሪጣንያን ንኤሪና ኣብ ዝሃብዎ ቃል፡ ንስንኩላንን ደቂስዉኣትን ምሕጋዝ ሓላፍነት ኩሉ ዜጋ ምዃኑ ብምዝኽኻር፡ ኣብ መጻኢ ብዝሰፍሐን ዝተወደበን ኣገባባት ኣበርክቶኦም ከዕዝዙ ምዃኖም ኣረጋጊጾም።
እዚ ኤርትራ፡ ኣበርክቶ ዜጋታታዩ ዘድልያ ዘሎ ብዝብል ቴማ ብመድረኽ ፓልቶክ ኢፒኤልኤፍ  ህግደፍ ቪዥን ሩም ዝተኣከበ ገንዘብ፡ ኤርትራውነትን ምትእምማንን ጥራይ ብዝጠምሮም፡ ብኣካል ዘይፋለጡ  ኣብ ማእከላይ ምብራቕ፡ ሕቡራት መንግስታት ኣመሪካ፡ ካናዳ፡ ዝተፈላለያ ሃገራት ኤውሮጳ፡ ኣፍሪቃን ኣውስትራልያን ዝርከቡ ዜጋታት ዘዋጽእዎዩ።
መድረኽ ፓልቶክ ኢፒኤልኤፍ  ህግደፍ ቪዥን ሩም፡ ቅድሚ ሕጂውን ንመደባት ሃገራዊ ማሕበር ሓርበኛታት ስንኩላን ኲናት ኤርትራ፡ ንመሰሰኒ ማዕከን ስዉኣት፡ ከምኡውን ንኣለይቲ ስንኩላን ዜጋታት ደገፍ ክገብር ምጽንሑ ይፍለጥ።
ሃገራዊ ማሕበር ሓርበኛታት ስንኩላን ኲናት ኤርትራውን፡ ኣብ ዝሓለፈ እዋናት ኣብ ውሽጢ ሃገርን ወጻኢን ካብ ዝነጥፉ ጨናፍሩን ግዱሳት ውልቀሰባትን ገንዘባውን ንዋታውን ሓገዛት ክረክብ ጸኒሑዩ።
  
ኤርትራ፡ ኣብ ዋዕላ መራሕቲ ውድብ ሃገራት ኣፍሪቃ፡ ካሪብያንን ፓሲፊክን ተሳቲፋ
ኤርትራ፡ ብ9ን 10ን ታሕሳስ ኣብ ናይሮቢ  ኬንያ ኣብ ዝተቓንዐ 9ይ ዋዕላ መራሕቲ ውድብ ሃገራት ኣፍሪቃ፡ ካሪብያንን ፓሲፊክንን ተሳቲፋ።
ኣብቲ ዋዕላ፡ ብኣምባሳደር ኤርትራ ኣብ ኬንያ ኣቶ በየነ ርእሶም ዝተመርሐን ቀዳማይ ጸሓፊ ኤምባሲ ኣብ ብራስለስ ኣቶ ሚኪኤል ተስፋይ ዝርከቦን ልኡኽ ተሳቲፉ።
እቲ ዋዕላ፡ ኣብ ሳዕቤናት ክሊማዊ ለውጢ፡ ምዕሩይ ምሕደራ፡ ሰላምን ጸጥታን፡ ምምካት ግብረሽበራ፡ ምሕደራ ጸጋታት ባሕሪ፡ ከምኡውን ንጡፍ ሓድሕዳዊ ንግዲ ኣብ መንጎ ኣባል ሃገራት ኣብ ዝብሉ ዛዕባታት ዘተ ኣካዪዱን፡ ሓባራዊ መግለጺ ኣውጺኡን።
ብዘይካዚ፡ እቲ ውድብ ዝምርሓሉ መትከላትን ዓንቀጻትን ዝሓዘ ብስምምዕ ጆርጅ ታውን ዝፍለጥ ውዕል፡ ንመበል 21 ክፍለዘመን ብዘንጸባርቕን ኣብ ዓለምና ዘሎ ፖለቲካውን ቊጠባውን ምዕባለታት ምልውዋጥ ሚዛንን ኣብ ግምት ዘእተወ ምምሕያሻትን ክለሳን ብምጽዳቕ፡ ካብ 2016 ዘካየዶም ስራሓት ገምጊሙ።
ኣምባሳደር በየነ ርእሶም፡ ኤርትራ ኣብ መንጎ ኣባል ሃገራት ንዝህሉ ኣብ ምሕዝነትን ሽርክነትን ዝተሰረተ ንጥፈታት ልዑል ተገዳስነትን ጠመተን ከምዘለዋን፡ መርገጺኣ ኣብ ህንጸት ሃገርን ቁጠባዊ ምዕባለን ዘነጽር መግለጺ ኣቕሪቡ።
ኣምባሳደር በየነ፡ ንሰለስተ ዓመታት ፕረዚደንት ባይቶ ናይቲ ውድብ ኮይኑ ንዝተመርጸ ፕረዚደንት ሪፓብሊክ ኬንያ ኡሁሩ ኬንያታን፡ ንሓድሽ ዋና ጸሓፊቲ ውድብ ኣምባሳደር ግዮርጊስ ፒንቶቺኮቲ ዮሃና ድሕሪ ምባል፡ ኣባል ሃገራት ተሳትፎአን ብምሕያል፡ ዓመታዊ ናይ ኣባልነት ክፍሊት ኣብ ግዜኡ ከማልኣ ኣዘኻኺሩ።
ኣብ ቤልጅዩም ዝመደበሩን ኣብ 1975 ዝተመስረተን ውድብ ሃገራት ኣፍሪቃ፡ ካሪብያንን ፓስፊክን፡ 79 ሃገራት ዝሓቁፍ ወድብ እዩ።
  
ኣብ ወጸኢ ዝነብሩ ኤርትራውያን ን8 መጋቢት ብድምቀት ጸምቢሎም
ኣብ ዝተፈላለያ ሃገራት ዝነብሩ ኤርትራውያን፡ ንምልኣት ኣግእዞና ጠመተና ንቕድሚት ኣብ ትሕቲ ዝብል ቴማ፡ ን8 መጋቢት  ኣህጉራዊ መዓልቲ ደቂኣንስትዮ ብልዑል ማዕርግ ኣብዒሎማ።
በዚ መሰረት፡ ኤርትራውያን ነበርቲ ካርቱም  ሱዳን፡ ካይሮ  ግብጺ፡ መልበርን  ኣውስትራልያ፡ ቩፐርታል፡ ፉልዳ፡ ፍራንክፈርት፡ ሽቱትጋርት፡ ዱዘልዶሩፍ፡ ጊሰን፡ ቢሊፈልድ፡ ሙንሸን፡ ካይዘረስላውተር፡ ሃምቦርግ፡ ኑርንበርግ፡ ፍራይቦርግን ካስልን  ጀርመን፡ ጅዳን ርያድን  ስዑዲዓረብ፡ ጁባ  ሪፓብሊክ ደቡብ ሱዳን፡ ናይሮቢ  ኬንያ፡ ጆሃንስበርግ  ደቡብ ኣፍሪቃ፡ ለንደን፡ በርሚንግሃም፡ ማንቸስተር፡ ኖቲንግሃም፡ ኮቨንትሪ፡ ሸፊልድ፡ ኒውካስል፡ ሊቨርፑልን ሊድስን  ዓባይ ብሪጣንያ፡ ከምኡ ድማ ነበርቲ ስቶክሆልም  ሽወደን በብወገኖም ዝወደብዎ ጽምብላት፡ ንክብሪታ ዕለትን ቅያ ኤርትራዊት ጓልኣንስተይትን ብዘንጸባርቕ መሰናድኦታት ደሚቑ ከም ዝነበረ ከካብ ቦታኡ ዝበጽሓና ሓበሬታ ኣመልኪቱ።
ኣብቲ ኣጋጣሚ፡ ቃል ሃገራዊ ማሕበር ደቂኣንስትዮ ኤርትራ ክንበብ እንከሎ፡ ኣብተን ሃገራት ዝርከቡ ኣምባሳደራት፡ ቈንስላት፡ ቀዳሞት ጸሓፍቲ፡ ሓለፍቲ ኮማውን ህዝባውን ጉዳያት ኤርትራ ኣብ ዘስመዕዎ ቃል፡ ኤርትራዊት ጓልኣንስተይቲ ኣብ ውሽጢ ሃገርን ወጻእን፡ ኣብ ምምጻእ ናጽነትን ምሕላው ልኡላውነትን፡ ካብ ስልማታ ክሳብ ህይወታን ደቃን ዘወፈየት  ሕመረት ኤርትራዊ ጅግንነት ምዃና ብምጥቃስ፡ ኣብ ልምዓት ሃገርውን መሪሕ ተራ ትጻወት ከምዘላ ገሊጾም።
ንሳቶም ኣስዒቦም፡ 8 መጋቢት፡ እዚ ክብሪታትዚ ተዓቂቡ ናብ ሓደስቲ ወለዶታት ክወራረስ እተዘኻኽር ክብርቲ ዕለት ከምዝኾነት ብምጥቃስ፡ ብትምህርትን ሞያን ዝሰጐመ ወለዶ ንምፍጣር ኣብ ዝካየድ ዘሎ ጻዕሪ፡ ሕብረተሰብ ኣበርክቶኡ ከዕዝዝ ከምዝግባእ ኣዘኻኺሮም።
8 መጋቢት፡ ነቲ ብሓያል ቃልስን ብግብራዊ ስራሕን ዝተረጋገጸ መሰላት ንምውሓስ፡ ደቂኣንስትዮ ድምጸን ዘስመዓላ ዕዝዝቲ ዕለት ምዃና ክግለጽ እንከሎ፡ ንኤርትራዊት ጓልኣንስተይቲ ብኹሉ መዳያት ንምሕያል፡ ኩሉ ዜጋ ኣበርክቶኡ ከዕዝዝ መዘኻኸሪ ቀሪቡ።
እቲ ጽምብላት፡ ብሰሚናራት፡ ከምኡውን ብባህላውን ስነጥበባውን መሰናድኦታት ዝተሰነየዩ ነይሩ።
  
ኣምባሳደር ሶፍያ ናይ ስራሕ ወረቐታ ኣረኪባ
ኣምባሳደር ሶፍያ ተስፋማርያም፡ ቀዋሚ ወኪል ኤርትራ ኣብ ውድብ ሕቡራት ሃገራት ብምዃን፡ ብ5 መስከረም ናይ ስራሕ ወረቐታ ንዋና ጸሓፊ ናይቲ ውድብ ኣንቶንዮ ጉተረሽ ኣረኪባ።
ኣብቲ ኣጋጣሚ፡ ኣምባሳደር ሶፍያን ዋና ጸሓፊ ጉተረሽን፡ ኣብ ምድንፋዕ ዝምድና ኤርትራን ውድብ ሕቡራት ሃገራትን ዘተኰረ ዝርርብ ኣካዪዶም።
ንተራ ኤርትራ ኣብ ዞባዊ ሰላምን ርግኣትን ዝመጐሰ ዋና ጸሓፊ ጉተረሽ፡ ውሑስ ዞባዊ ሰላምን ብልጽግናን ክህሉ ሰናይ ምንዮቱ ገሊጹ።
ኣምባሳደር ሶፍያ ብተወሳኺ፡ ሰናይ ምንዮት ዝሓዘ መልእኽቲ ፕረዚደንት ኢሳይያስ ኣፈወርቂ፡ ናብ ዋና ጸሓፊ ኣንቶንዮ ጉተረሽ ኣብጺሓ።
  
ሚኒስትሪ ትምህርቲ፡ ናይ  ወፍሪ ተመሃሮ ንልምዓት ገምጊሙ
ሚኒስትሪ ትምህርቲ፡ ናይ ዓመተትምህርቲ ሚኒስትሪ ትምህርቲ፡ ናይ  ወፍሪ ተመሃሮ ንልምዓት ገምጊሙ 2018 ወፍሪ ተመሃሮ ንልምዓት፡ ብ13 ታሕሳስ ኣብ ኣስመራ  ኣዳራሽ ሆቴል እምባሶይራ ገምጊሙ።
ወኪል ሚኒስተር ትምህርትን ዋና ዳይረክተር ክፍሊ ምርምርን ምምዕባል ዓቕሚሰብን ኣቶ ጴጥሮስ ሃይለማርያም፡ ኣብዚ ዓለምና ብምስፍሕፋሕ ምድረበዳነት፡ ምንካይ ሂወታዊ ብዙሕነትን ምውሳኽ ሙቐትን ተጠቒዓትሉ ዘላ እዋን፡ ኣከባቢና ንወሎዶታት ውሑስ ንምግባር፡ ብክረምታዊ ወፍሪ ተመሃሮ ንልምዓት፡ ምዕቃብ ማይን ሓመድን ምግራብን ብዝለዓለ ይስርሓሉ ከምዘሎ ሓቢሩ።
ሓላፊ ወፍሪ ተማሃሮ ንልምዓት ኣቶ ፍትዊ ወልደጊዮርጊስ፡ ንተሳታፍነት ኣብያተትምህርቲ፡ ከምኡውን ዝተራእየ ብልጫታትን ሕጽረታትን ዝምልከት ብኣሃዛት ዝተሰነየ ሰፊሕ መብርሂ ሂቡ።
ሎሚ ዓመት ክወፍሩ ካብ ዝተመደቡ 30 ሽሕ ተመሃሮ፡ 41 ሚእታዊት ደቂኣንስትዮ ዝርከባኦም ልዕሊ 25 ሽሕ ከምዝወፈሩ ዝሓበረ ኣቶ ፍትዊ፡ ልዕሊ 313 ሽሕ ፈልሲታት ከምእተተኽለ፡ ልዕሊ 369 ሽሕ ንፈልሲታት ዘገልግል ጐዳጒዲ ከምእተዃዕተ፡ 240 ስ የ ማ ነ ኣ ብ ር ሃ ገጽ 3 ገጽ 5 ገጽ 7 ገጽ 8 ቀስቲ ሳሮን ገጽ 9 ኣተሓሕዛን ኣከዛዝናን ኣእካል ዘይምቅዳው ቱርኪ ምስ    ባዕልኻ እተምጽኦ መዘዝ ስ ና ት ና ኤ ል ተ ኽ ለ ሽሕ ፈልስታት ከምእተዀስኰሰ፡ ሓያሎ ከትርታትን ዛላታትን ከምእተሰርሐ ገሊጹ።
ኣብቲ ገምጋም፡ ኣብ ምሕያል ኣበርክቶ መሻርኽቲ ኣካላትን ምፍታሕ ኣብ መደብ ምግራብ ዘጋጥም ብድሆታትን ድሕሪ ዝተኻየደ ዘተ፡ እኹል ናውቲ ማእቶት ዘይብለን ዞባታት ክማልኣለን፡ ፈልሲታት ኣብ ቦታ ስራሕ ኣብ ግዜኡ ክቕረብ፡ ክግረብ ዝግብኦ መሬት ኣቐዲሙ ተለልዩ ኣብ ካርታ ክሰፍር፡ ዝተተኽለ ፈልሲታት ግቡእ ናብዮትን ምክትታልን ክግበረሉ ዝብሉ ርእይቶታትን ለበዋታትን ቀሪቦም።
ኣብቲ ናይ ሓደ መዓልቲ ገምጋም፡ ሓለፍቲ ጨናፍር ሚኒስትሪታት ትምህርቲ፡ ሕርሻ፡ መጐዓዝያን መራኸቢታትን፡ በዓልመዚ ኣግራብን እንስሳ ዘገዳምን፡ ካልኦት መሻርኽቲ ኣካላት መንግስትን ሃገራውያን ማሕበራትን ተሳቲፎም።
  
ማእከል – ንጥፈታት ኮማዊ ፖሊስ ንምድንፋዕ ተዘትዩ
ኣብ ዞባ ማእከል፡ ብ22 መጋቢት  ንጥፈታት ኮማዊ ፖሊስ ንምድንፋዕ ዝዕላማኡ ዘተ ኣብ ኣስመራ ተኻዪዱ።
ኣዛዚ ፖሊስ ዞባ ማእከል ኮሎኔል በየነ ኢሳቕ፡ ንንጥፈታትን ዕላማታትን ፖሊስን ፖሊስ ትራፊክን ከምኡውን ኣበርክቶ ኮማዊ ፖሊስ ድሕሪ ምብራህ፡ ኣብ ውሽጢዚ ዝሓለፈ ሰለስተ ኣዋርሕ ኣብ ዞባ ማእከል ናይ ዝተመዝገቡ ገበናትን በደላትን  ምስ ናይ ዝሓለፈ ዓመት ተመሳሳሊ እዋን ብምንጽጻር ጸብጻብ ኣቕሪቡ።
ኮማዊ ፖሊስ፡ ምስ ፖሊስ ብምትሕብባር ጸጥታን ሰላምን ኣብ ምውሓስ ዘሰላስሎ ዘሎ ንጥፈታት ዝነኣድ ምዃኑ ዝጠቐሰ ኮሎኔል በየነ፡ በብእዋኑ ዝቀላቐሉ ገበናትን በደላትን ኣብ ምክልኻልን ምቅላዕን፡ ኣበርክቶኡ ክዓዝዝ ኣዘኻኺሩ።
ተሳተፍቲ ብወገኖም፡ ንዝያዳ ኣድማዒ ስራሕ፡ እቲ ኣብ መንጎ ኮማዊ ፖሊስን መደበራት ፖሊስን ዘሎ ናይ ስራሕ ዝምድናታት ክሰፍሕን ክድልድልን ተላብዮም።
ኣብቲ ዘተ፡ ኣዘዝቲ መደበራት ፖሊስ ዞባ ማእከል ተረኺቦም ነይሮም።
  
ኣቶ ኣልኣሚን፡ ንኣባላት ማእከላይ ባይቶ ሃማደኤ ሰሚናር ኣካዪዱ
ጸሓፊ ህዝባዊ ግንባር ንደሞክራሲን ፍትሕን ኣቶ ኣልኣሚን መሓመድስዒድ፡ ብ20 ታሕሳስ ኣብ ኣስመራ፡ ንኣባላት ማእከላይ ባይቶ ሃማደኤ፡ ኣብ ህልው ኩነታትን መደባት 2020ን ዘተኰረ ሰሚናር ኣካዪዱ።
ኤርትራ ካብ 2017 ጀሚራ፡ ሰለስተ ኣብ ውሽጢ ሃገር፡ ሓደ ድማ ንዞባ ወጻኢ ዝጠመተ  ኣርባዕተ ናይ ልምዓት ግንባራት ብምቛም ትሰርሕ ከምዘላ ዝገለጸ ኣቶ ኣልኣሚን፡ እቶም ብቐዳምነት ተታሒዞም ክስራሓሎም ዝጸንሐን፡ ኣብ 2020 ብሰፊሑ ዝትግበሩን መደባት፡ ምስራሕ ጽርግያታት፡ ምውሓስ ቀረብ ኣገልግሎት ዝስተ ማይን ሓይሊ ኤለክትሪሲቲን፡ ከምኡውን ህንጸት ኣባይቲ ምዃኖም ገሊጹ።
ካብ 1994 ጀሚሮም ኣብ ዝተፈላለየ ከባቢታት ሃገር ክስርሑ ዝጸንሑ ንኣሽቱ፡ ማእከሎትን ዓበይትን ዲጋታት፡ ኣብ ምርግጋጽ ውሕስነት ማይ ዓቢ ኣስተዋጽኦ ከምዝገበሩ፡ ምስራሕ ትሕተቅርጺ ከዘንቲ ማይ ኣብ መጻኢ እውን ክቕጽል ምዃኑ፡ ኣብነታት ኣሰንዩ ኣረዲኡ።
ራኢ ሃገር ንምስማርን ብሩህ መጻኢ ወለዶታት ንምውሓስን፡ ክብርታት ህዝባዊ ግንባር ምዂስኳስ መሰረታዊ ከምዝኾነ ዝጠቐሰ ኣቶ ኣልኣሚን፡ ኣብ 2020 ኣብዚ መዳይዚ ከምኡውን ኣብ ምስትምሃር ዜግነታዊ ትምህርቲ ሰፊሕ መደባት ተታሒዙ ከምዘሎ ሓቢሩ።
  
ኣመሓዳሪ ዞባ ጋሽ-ባርካ፡ ምስ ነበርቲ ኣርባዕተ ን/ዞባታት ዘትዩ
ኣመሓዳሪ ዞባ ጋሽባርካ፡ ምስ ነበርቲ ንኡሳን ዞባታት ሞጎሎ፡ ድገ፡ ኣቑርደትን መንሱራን፡ ኣብ ኣተገባብራ መደባት ልምዓት ዘትዩ።
ካብ 26 ክሳብ 29 ጥቅምቲ ኣብተን ንኡሳን ዞባታት ኣብ ዘካየዶ ዑደት፡ ኣቶ ኣብርሃ ጋርዛ፡ ትካላት ማሕበራዊ ኣገልግሎት ንምስፋሕ ብቐጻሊ ከምዝስራሓሉ ብምሕባር፡ ህዝቢ እውን ሕጽረታተን ንምምላእ ክወስዶ ዝጸንሐ ተበግሶታት ዝነኣድ ምዃኑ ገሊጹ።
ገለ ትካላት፡ ሰኣን ውሕሉል ኣጠቓቕማ፡ ግቡእ ክንክንን ሕጽረታተን ብኣጋ ዘይምምላእን ይበላሸዋ ከምዘለዋ ጠቒሱ ድማ፡ እዚ ከየጋጥም፡ ህዝቢ ተበግሶታቱ ብዝሓየለ ክቕጽሎ ኣዘኻኺሩ።
ተጠቃምነት ሕብረተሰብ ኣብ ትካላት ማሕበራዊ ኣገልግሎት ብሓፈሻ፡ ኣብ ትካላት ትምህርቲ ድማ ብፍላይ፡ ከምቲ ዝድለ ከምዘይዓበየ ዝሓበረ ኣቦመንበር ባይቶ ዞባ ጋሽባርካ ኣቶ ዑስማን መሓመድዓሊ፡ ኣብ ዋዕላታት ዝወጹ ውሽጣዊ ሕጋጋት ብግቡእ ክስራሓሎም ተላብዩ።
ተሳተፍቲ፡ ጉዳይ ኣብ ዳሳት ዘምህራ ኣብያተትምህርቲ፡ ዋሕዲን ጽበትን መምሃሪ ክፍልታት፡ ሕጽረት መድሃኒት፡ ሽግር ዝስተ ማይ፡ ኣገልግሎት መጓዓዝያን መራኸቢታትን ቈላሕታ ክግበረሉ ኣተሓሳሲቦም።
  
ሚ/ንግድን ኢንዱስትርን፡ ንዋጋታት ሃለኽቲ ዝምልከት ሓበሬታ ሂቡ
ሚኒስትሪ ንግድን ኢንዱስትርን፡ ነቲ ዛጊት ኣብ ሃገርና ዘይተኸስተ ኮሮና ቫይረስ ምኽንያት ብምግባር፡ ኣብ ገለ ከተማታት ሃገርና ዝርአ ዘሎ ወሰኽ ዋጋታት ሃለኽቲ ብዝምልከት፡ ትማሊ ቀዳም 21 መጋቢት እዋናዊ ሓበሬታ ኣመሓላሊፉ።
እቲ ሚኒስትሪ ናብ ኤሪና ኣብ ዝሰደዶ ሓበሬታ፡ ኣብዚ ቅንያትዚ ኣብ ዋጋታት ኣገደስቲ ሃለኽቲ ከም እኽሊ፡ ጥረታት፡ ሽኮር፡ ዘይቲ፡ ናይ ጽሬት ሃለኽቲን ካልኦትን ተራእዩ ዘሎ ምውሳኽ ዋጋታት፡ ዘይምኽኑይን ሕልና ዝጐደሎን ምዃኑ ብምጥቃስ፡ ነዚ ንመነባብሮ ህዝቢ ብኣሉታ ዝጸሉ ስጒምቲ ዶብ ክገብረሉ ወሲኑ ከምዘሎ ኣፍሊጡ።
ኣብቲ ሚኒስትሪ ሓላፊ ክፍሊ ውሽጣዊ ንግዲ ኣቶ በረኸት ተስፋይ፡ እቲ ብዘይሓላፍነታውያን ነጋዶ ዝርአ ዘሎ ተግባር  ብሕጊ ዘሕትት፣ ብስነምግባር ድማ ነውሪ ምዃኑ ብምጥቃስ፡ ናይዞም ልዒሎም ዝተጠቕሱ ኣገደስቲ ሃለኽቲ ኣቚሑ ዋጋ፡ ካብቲ ብ20 ለካቲት 2020 ዝነበሮ ወሲኹ ኣብ ልዕሊ ዝሸጠ፡ ኣቚሑ ክሓብእ ዝተረኽበ፡ ወይ እንከለዎ የለን ዝበለ፡ ብመሰረት ኣዋጅ ዘይቅኑዕ ኣሰራርሓ ንግዲ ቊ1252002፡ ክሳብ ምውራስ ኣቚሑን ምሕዳግ ፍቓድ ንግድን ዘጠቓልል ከቢድ ሕጋዊ ስጒምቲ ክውሰዶ ምዃኑ ሓቢሩ።
ኣቶ በረኸት ኣስዒቡ፡ ኣብ ዝተፈላለየ ከባቢታት ሃገር ተዋፊሮም ዝርከቡ ኣባላት ሕግን ስርዓትን ብመሰረትዚ መምርሒ እዚ ካብ ሎሚ ኣትሒዞም ስጒምቲ ክወስዱ ስለዝዀኑ፡ ተጠቃሚ ህዝቢ  ዝኾነ ዘይሕጋዊ ተግባር ነጋዶ ኣብ ዝርእየሉ ንዝምልከቶም ኣባላት ሕግን ስርዓትን ክሕብርን ምስኦም ዝገብሮ ምትሕብባር ከዛይድን ኣተሓሳሲቡ።
  
ደቡብ – ኣብ መሰላት ቈልዑን ጎዳእቲ ልምድታትን ተዘትዩ
ጨንፈር ሚኒስትሪ ዕዮን ማሕበራዊ ድሕነትን ዞባ ደቡብ፡ ምስ ሚኒስትሪ ጥዕና፡ ሚኒስትሪ ትምህርትን ሃማደኤን ብምውህሃድ፡ ብ26 ጥቅምቲ ኣብ ከተማ መንደፈራ፡ ኣብ ምርግጋጽ መሰላት ቈልዑን ምውጋድ ጎዳእቲ ልምድታትን ዝዘተየ ርክብ ወዲቡ።
ሓላፊቲ ጨንፈር ኣቶ ሃይለ ገብረሚካኤል፡ እቲ ዕላማ፡ ጎዳእቲ ልምድታት ንምውጋድን መሰላት ቈልዑ ንምሕላውን፡ ብምውህሃድ ሚኒስትሪታት ጥዕናን ትምህርትን ከምኡውን ሃማደኤን ምምሕዳራትን ዝትግበሩ መደባት ንምሕያል ከምዝኾነ ገሊጹ።
ኣብቲ ኣጋጣሚ፡ ኮሚተታት ምርግጋጽ መሰላት ቈልዑ፡ ምውጋድ ምኽንሻብ ደቂኣንስትዮ፡ መርዓ ትሕቲ ዕድመን ካልኦት ጎዳእቲ ልምድታትን፡ ጸብጻባት ዘሰላሰላኦ ጎስጓሳትን ኣብ መስርሕ ዘጋጠመን ብድሆታትን ኣቕሪበን።
ዋና ዳይረክተር ክፍሊ ማሕበራዊ ኣገልግሎት ዞባ ደቡብ ኣቶ ቃልኣብ ተስፋስላሴ፡ ኣገደስቲ ሓሳባት ከምዝቐረቡ ብምርግጋጽ፡ ዘሎ ጸጋታት ብምውህሃድ ንዝያዳ ኣድማዕነት ክስራሕ ተላብዩ።
  
ን/ዞባ ተሰነይ – ተሳትፎ ህዝቢ ኣብ መደባት ልምዓት ተሞጒሱ
ኣብ ንኡስ ዞባ ተሰነይ፡ ናይ  ውጥን መደባት ልምዓት  ብሳላ ዕዙዝ ተሳትፎ ህዝቢ፡ መብዛሕትኡ ከም እተተግበረ፡ ብ20 ታሕሳስ ኣብ ዝተኻየደ ገምጋም ተገሊጹ።
ኣመሓዳሪቲ ንኡስ ዞባ ኣቶ ስዩም ገብረእየሱስ፡ ኣስታት 25 ሽሕ ህዝቢን ኣባላት ሓይልታት ምክልኻልን ዝተሳተፍዎ  ን170 መዓልታት ዝቐጸለ፡ ጻህያይ፡ ጉንኦ፡ ዕቃበ ማይን ሓመድን፡ ጽሬትን ካልእን ዘጠቓልል ወፈራዊ ስራሓት ከምእተኻየደ ሓቢሩ።
ንቀረብ ማሕበራዊ ኣገልግሎት ብዝምልከት፡ ኣብዚ ዓመትዚ ዝተበጋገሱን ኣብ ዝቕጽል ዓመት ብዝሰፍሐ ዝቕጽሉን መደባት ከምዘለዉ ኣረዲኡ።
ካብ መኣዲ ትምህርቲ ርሒቖም ዝጸንሑ ልዕሊ 8 ሽሕ ተመሃሮ ንኽመሃሩ ብዝተኻየደ ጐስጓሳት፡ ፍርቆም ናብ መኣዲ ትምህርቲ ከምእተመልሱ ገሊጹ።
ኣብ እዋን ጥንስን ሕርሲን ዘጋጥም ሞት ኣዴታትን ህጻናትን ንምግታእ፡ ብደረጃ ኮሙኒቲ መጸበዪ ነብሰጾራት ንምህናጽ ተበጋጊሱ ዘሎ መደብ  ብኣጋ ንምዝዛሙ ተሳትፎ ኩሉ ኣካል ሕብረተሰብ ክዓዝዝ፡ ኣቶ ስዩም ኣዘኻኺሩ።
ኣካያዲ ስራሕ ምምሕዳር ንኡስ ዞባ ተሰነይ ኣቶ ተስፋዝጊ ዑቕባዝጊ፡ ኣብዚ ዓመትዚ 93 ፕሮጀክትታት ልምዓት ተታሒዞም ምንባሮም፡ ካብዚኦም  እቶም 77 ክዕመሙ እንከለዉ፡ 13 ብከፊል ከም እተተግበሩ፡ ሰለስተ ድማ ናብ ዝቕጽል ዓመት ከም እተሰጋገሩ ኣብሪሁ።
ኣስታት 20 ሽሕ ሄክታር ብክረምታዊ ዝናብ ንምልማዕ መደብ ከምዝነበረ፡ እቲ ዝለምዐ ግዳ ኣስታት 12 ሽሕ ሄክታር ጥራይ ምዃኑ፡ ተርእዮ ኣንበጣን ኣዕዋፍ ኴላኴላን  ብዕዙዝ ተሳትፎ ህዝቢ ከም እተመከተ፡ ዝናብ  ከም ኣጀማምራኡ ስለዘይቀጸለ፡ እቶት ከምቲ ተስፋ ዝተነብረሉ ከምዘይኮነ ተገሊጹ።
ተሳተፍቲ ኣብ መወዳእታ፡ ቀረብ ኣገልግሎት ኤለክትሪክሲቲን ዝስተ ማይን ተሰነይ፡ ዓድዑመርን እንጅሓይን ፍታሕ ክናደየሉ፡ መሕረዲ ጥሪት ከተማ ተሰነይ ናብ ውሑስ ቦታ ክግዕዝ፡ ጽርግያታት ከተማ ተሰነይ ኣቓልቦ ክወሃቦ፡ ብድበት ዝመልአ መእለዪ ውሕጅ ተሰነይዓሊግድር ክጽረግ ዝብሉ ርእይቶታት ኣቕሪቦም።
  
ፕረዚደንት ኢሳይያስ ኣብ ሱዳን ናይ ስራሕ ምብጻሕ ይፍጽም ኣሎ  – ምስ ኣቦ-መንበር ልዑላዊ ባይቶን ቀዳማይ ሚኒስተርን ርክባት ኣካይዱ
ፕረዚደንት ኢሳይያስ ኣፈወርቂን ኣቦመንበር ልዑላዊ ባይቶ ሱዳን ጀነራል ዓብደልፋታሕ ኣልቡርሃንን፡ ትማሊ ኣብ ሰዓታት ድሕሪ ቀትሪ፡ ኣብ ቤተመንግስቲ ኣልጀምሁርያ ኣብ ዝገበርዎ ርክብ፡ ኣብ ሓባራዊ ታሪኽን ክብርታትን ንዝተመርኰሰ ዝምድና ኤርትራን ሱዳንን ንምድልዳል ከምዝሰርሑ ኣረጋጊጾም።
ክልቲኦም መራሕቲ፡ ኣቐዲሙ ዝተበጽሐ ስምምዕ ክልተኣዊ ምትሕብባር ኣብ ፖለቲካዊ፡ ቁጠባዊ፡ ማሕበራዊ፡ ጸጥታውን ወተሃደራውን ዓውድታት ንምትግባር፡ ጻዕሮም ከሐይሉ እውን ተሰማሚዖም፡፡
ፕረዚደንት ኢሳይያስን ጀነራል ኣልቡርሃንን፡ ካብ ክልተኣዊ ዝምድና ብዝሰፍሐ፡ ምትሕብባር ቀርኒ ኣፍሪቃ ክዉን ንምግባር ብመራሕቲ ዞባ ዝተጀመረ ምምኽኻርን ጻዕሪን ክቕጽል፡ ሓባራዊ ጻውዒት ኣቕሪቦም።
ኣብ ርእሲዚ፡ ኣብ እዋናዊ ዞባዊ ጉዳያት ብዕምቈት ዘትዮም።
ብድሕሪዚ፡ ፕረዚደንት ኢሳይያስ ኣፈወርቂ ምስ ቀዳማይ ሚኒስተር ዓብደላ ሓምዶክ ኣብ ዘካየዶ ርክብ፡ ውህደት ሃገራት ቀርኒ ኣፍሪቃ እቲ ዝበለጸ መገዲ ንምፍታሕ ግድላት ዞባን ምጥቃም ግዙፍ ሰባውን ባህሪያውን ጸጋታቱን ምዃኑ ኣረጋጊጾም።
ግድላት ሃገራት ዞባና ዝተኣሳሰረን ንሓድሕዱ ዝጸላሎን ብምዃኑ ብተናጸል ምፍትሑ ኣሸጋሪ እዩ ዝበሉ ፕረዚደንት ኢሳይያስን ቀዳማይ ሚኒስተር ሓምዶክን፡ ኣብ ውሽጢዚ ዞባዊ መቓን፡ ሱዳንን ኤርትራን ክልተኣዊ ዝምድናአን ንምምዕባል፡ ብውሑዳት ዝተጨበጡ ፕሮጀክትታት ክጅምሩ ተሰማሚዖም።
ኣብቲ ርክብ፡ ብወገን ኤርትራ ሚኒስተር ጉዳያት ወጻኢ ኣቶ ዑስማን ሳልሕ፡ ኣማኻሪ ፕረዚደንት ኣቶ የማነ ገብረኣብን ኣምባሳደር ኤርትራ ኣብ ሱዳን ኣምባሳደር ዒሳ ኣሕመድ ዒሳን፡ ብወገን ሱዳን ድማ ሚኒስተር ጉዳያት ወጻኢ ዶር መርየም ኣልሳድቕ ኣልማህዲ እትርከቦም ሰብመዚ ተረኺቦም ነይሮም።
ፕረዚደንት ኢሳይያስ፡ ጀነራል ኣልቡርሃን ብዝገበረሉ ዕድመ መሰረት እዩ፡ ንናይ ክልተ መዓልቲ ናይ ስራሕ ምብጻሕ፡ ትማሊ ቅድሚ ቐትሪ ካርቱም ኣትዩ።
ኣህጉራዊ መዓርፎ ነፈርቲ ካርቱም ኣብ ዝኣተወሉ፡ ኣቦመንበር ልኡላዊ ባይቶ ሱዳን ጀነራል ዓብዱልፈታሕ ኣልቡርሃን ብናይ ክብሪ ሰልፊ ዝተሰነየ ኣቀባብላ ገይሩሉ።
ኣብቲ ናይ ምቕባል ስነስርዓት፡ ብወገን መንግስቲ ሱዳን ሚኒስተር ጉዳያት ወጻኢ መርየም ኣልሳድቕ ኣልማህዲ እትርከቦም ላዕለዎት ሰበስልጣን፡ ብወገን ኤርትራ ድማ፡ ኣምባሳደር ኤርትራ ኣብ ሱዳን ኣምባሳደር ዒሳ ኣሕመድ ዒሳ ተረኺቦም ነይሮም።
ሚኒስተር ጉዳያት ወጻኢ ኣቶ ዑስማን ሳልሕን ኣማኻሪ ፕረዚደንት ኣቶ የማነ ገብረኣብን፡ ምስ ፕረዚደንት ኢሳይያስ ኣፈወርቂ ሓቢሮም ተጓዒዞም ኣለዉ5
  
ኮሌጅ ስነ-ፍልጠት፡ 280 ተመሃሮ ብዲግሪን ዲፕሎማን ኣመሪቑ
ኮሌጅ ስነፍልጠት ማይነፍሒ፡ ብምኽንያት ቅጥዕታት ምክልኻል ኮቪድ 19 ነቲ ዓመት መጸ ዝካየድ ወግዓዊ ጽምብል ብምውንዛፍ፡ ትማሊ 22 ጥቅምቲ ኣብ ዘካየዶ ስነስርዓት፡ 219 ብዲግሪ 61 ድማ ብዲፕሎማ፡ ብጠቕላላ 280 ተመሃሮ ኣመሪቑ።
ምሩቓት፡ ብዓውድታት ስነሂወት፡ ስነቐመም፡ ስነፍልጠት ኮምፕዩተር፡ ትግባረ ኮምፕዩተር፡ ስነምድሪ፡ ስነፍልጠት ቤተመጻሕፍትን ሓበሬታን፡ ስነፍልጠት መዛግብትን ስነዳን፡ ስነፍልጠት ባሕሪን ሃብቲ ዓሳን፡ ምሕደራ ሃብቲ ዓሳ፡ ስነሕሳብ፡ ፊዚክስን ስታስቲክስን ትምህርቶም ዝዛዘሙዮም።
ዲን ናይቲ ኮሌጅ ፕሮፌሰር ገብራይ ኣስገዶም ኣብ ዘስመዖ ቃል፡ ሓደ ካብ ዕላማታት ጽላት ትምህርቲ ኤርትራ፡ ርእሰምርኰሳ ዝሰረቱ ፍልጠትን ክእለትን ዝዓጠቐ ዜጋ ምፍራይ ከምዝኾነ፣ ነዚ ንምትግባር ድማ ኣብ ኮሌጃት ሃገርና ገዚፍ ወፍሪ ይግበር ከምዘሎ ብምጥቃስ፡ ምሩቓት  ጠለባት ሕብረተሰቦም ኣብ ምምላእ እጃሞም ከበርክቱ ኣዘኻኺሩ።
ፕሮፌሰር ገብራይ ኣስገዶም ብተወሳኺ፡ ኮሌጅ ስነፍልጠት ማይነፍሒ ምስ ዝተፈላለያ ሚኒስትሪታትን ትካላትን ሽርክነት ብምምስራት ኣብ ርእሲ ዘካይዶም ሰፋሕቲ ናይ ምርምር ስርሓት፡ ስርዓተ ትምህርቲ ምስ መደባት ምዕባለን ልምዓትን ንኽሳነ ብዙሕ ጻዕርታት ከምዘካይድ ብዝርዝር ሓቢሩ።
ኮሌጅ ስነፍልጠት ማይነፍሒ፡ መንግስቲ ኤርትራ ናይ ትምህርቲ ዕድላት ንምዕባይን ንምስፋሕን ብዝሓንጸጾ መደብ መሰረት፡ ኣብ 2004 ኣብ ትሕቲ ጽላል ኢንስትዩት ቴክኖሎጂ ኤርትራ ስርሑ ዝጀመረ ኮይኑ፡ ካብ 2008 ኣትሒዙ 3335 ተመሃሮ ኣመሪቑ ኣሎ።
  
ፕረዚደንት ኢሳይያስ፡ ላዕለዎት ሓለፍቲ ልኡላዊ ባይቶ ሱዳን ኣዘራሪቡ
ፕረዚደንት ኢሳይያስ ኣፈወርቂ፡ ብ1 ታሕሳስ ብምክትል ኣቦመንበር ልኡላዊ ባይቶ ጀነራል መሓመድ ሓምዳን ዳግሎ ንዝተመርሐ ልኡኽ ሱዳን፡ ኣብ ኣዳራሽ ሃገር ተቐቢሉ ኣዘራሪቡ።
እቲ ርክብ፡ ኣብ ሕቶ ውሕስነት ሰላም ሱዳን ብሓፈሻ፡ ኣብ መንጎ መንግስቲ ሱዳንን ብረታዊ ቃልሲ ከካይዱ ዝጸንሑ ጉጅለታትን ዝካየድ ዘሎ ዝርርብ ሰላምን ገስጋሱን ድማ ብፍላይ ዘተኰረ ነይሩ።
ጀነራል መሓመድ ሓምዳን ዳግሎ፡ ብዛዕባቲ መስርሕ ሰላምን በጺሕዎ ዘሎ ደረጃን ንፕረዚደንት ኢሳይያስ መብርሂ ድሕሪ ምሃብ፡ ደገፍ ኤርትራ ኣብ ምዕዋቱ ኣገዳሲ ምዃኑ ገሊጹ።
ጉዳይ ሱዳን ዘላቒን ነባርን ፍታሕ ዝረክብ፡ ብሱዳናውያን ጥራይ እዩ ዝበለ ፕረዚደንት ኢሳይያስ፡ ህዝቢ ሱዳንን ሃገራውያን ትካላቱን ኣብዚ ጉዳይዚ ብዛዕባ ዘለዎም ዓቕሚን ብቕዓትን ከምዝተኣማመን፡ እቲ መሰረታዊ ፍታሕ ኣብ ምርግጋጽ ማዕርነት ኩሎም ዜጋታት ሱዳን ከምዝምርኰስ ኣብሪሁ።
ፕረዚደንት ኢሳይያስ ኣብ መወዳእታ፡ ኣጠማምታ ኤርትራ ኣብ መስርሕ ምስፋን ሰላም ሱዳን ድሕሪ ምግላጽ፡ ኤርትራ ብኩነታት ሱዳን እትጽሎን እትጸሉን ሓቀኛ መሻርኽቲ ህዝቢ ሱዳን ብምዃና፡ ህዝብን መንግስትን ኤርትራ ኣብ ምርግጋጽ ሰላም ሱዳን ዝግብኦም ተራ ክጻወቱ ቅሩባት ምዃኖም ኣረጋጊጹ።
ፕረዚደንት ኢሳይያስ ኣብ መወዳእታ፡ ኣጠማምታ ኤርትራ ኣብ መስርሕ ምስፋን ሰላም ሱዳን ድሕሪ ምግላጽ፡ ኤርትራ ብኩነታት ሱዳን እትጽሎን እትጸሉን ሓቀኛ መሻርኽቲ ህዝቢ ሱዳን ብምዃና፡ ህዝብን መንግስትን ኤርትራ ኣብ ምርግጋጽ ሰላም ሱዳን ዝግብኦም ተራ ክጻወቱ ቅሩባት ምዃኖም ኣረጋጊጹ።
ኣብቲ ርክብ፡ ብወገን ሱዳን  ኣባላት ልኡላዊ ባይቶ ሌተና ጀነራል ያስር ዓብዱራሕማን ኣልዓጣን ኣሰይዳ ረጃእ ኒኮላን ከምኡውን ሚኒስተር ባህልን ዜናን ኣቶ ፈይሰል መሓመድሳልሕ፣ ብወገን ኤርትራ ድማ፡ ሚኒስተር ጉዳያት ወጻኢ ኣቶ ዑስማን ሳልሕ፡ ኣማኻሪ ፕረዚደንት ኣቶ የማነ ገብረኣብን ፈጻሚ ጉዳያት ኤምባሲ ኤርትራ ኣብ ሱዳን ኣቶ ኢብራሂም እድሪስን ተረኺቦም ነይሮም።
  
ሚኒስተር ዑስማን፡ ንኤርትራውያን ነበርቲ ሪያድን ከባቢኣን ሰሚናር ኣካዪዱ
ሚኒስተር ጉዳያት ወጻኢ ኣቶ ዑስማን ሳልሕ፡ ንኤርትራውያን ተሳተፍቲ መበል 22 ዓመታዊ ፈስቲቫል ሪያድን ከባቢኣን  ንግስነት ስዑዲ ዓረብ፡ ኣብ ህሉው ኩነታት ሃገርን መንግስቲ ኣበጋጊስዎ ዘሎ ዓበይቲ መደባት ልምዓትን፡ ከምኡውን ዞባዊ ምዕባለታት ዘተኰረ ሰሚናር ብ22 ሕዳር ኣካዪዱ።
ድሕሪቲ ብ9 ሓምለ 2018 ኣብ መንጎ ኤርትራን ኢትዮጵያን ዝተኸተመ ስምምዕ ሰላምን ምሕዝነትን፡ ኣብ ዞባ ቀርኒ ኣፍሪቃ ተስፋ ዝህብ ሃዋህው ሽርክነትን ውህደትን ተፈጢሩ ከምዘሎ ብሰፊሑ ዝገለጸ ሚኒስተር ዑስማን፡ መንግስቲ ኤርትራ ነዚ ኩነታትዚ ንምሕያልን ዞባዊ ሰላም፡ ጸጥታን ብልጽግናን ንምውሓስን ኣድማዒ ዲፕሎማስያዊ ጽምዶታት ብምክያድ፡ ንሓባራዊ ዕብየት ዘገልግል ንጥፈታት ኣብ ምስልሳል ከምዝርከብ ገሊጹ።
ቁጠባ ሃገር ንምሕዋይውን፡ ኣብ ትሕትን ልዕልን ቅርጺ፡ ሕርሻ፡ ምስናዕን ካልእ ጽላታትን ኣድሂቡ ዓበይቲ ናይ ልምዓት መደባት ይትግበር ከምዘሎ ዝገለጸ ሚኒስተር ዑስማን፡ ምምዕባል ዓቕሚሰብ ናይ ቀዳምነታት ቀዳምነት ብምዃኑ፡ ልዑል ኣተኵሮ ተዋሂቡዎ ዓቢ ወፍሪ ይግበረሉ ምህላዉ ኣረዲኡ።
ኣብ ወጻኢ ዝነብሩ ዜጋታት፡ ነዚ ዝካየድ ዘሎ ልምዓታዊ መደባት ንምድራዕ፡ ኩሉመዳያዊ ዓቕሚታት ብምድላብ እጃሞም ከበርክቱ ዘዘኻኸረ ሚኒስተር ዑስማን ሳልሕ፡ መንግስቲ ንዜጋታት ቀዳምነት ዝህብ ናይ ወፍሪ ዕድላት ኣርሕዩ ምህላዉ ብዝርዝር ብምግላጽ፡ ግዱሳት ወገናት ብውልቂ ይኹን ብጥርኑፍ ኣብ ዘርብሖም ጽላት ወፍሪ ክገብሩ ዓዲሙ።
ብረቡዕ 20 ሕዳር ዝተኸፍተ ፈስቲቫል ኤርትራውያን ተቐማጦ ሪያድን ከባቢኣን፡ ትማሊ ቀዳም 23 ሕዳር ኣማስያኡ ተዛዚሙሎ።
  
ኮሚሽን ባህልን ስፖርትን፡ ገምጋም ስራሕ ዞባታት ኣካዪዱ
ኮሚሽን ባህልን ስፖርትን፡ ንጥፈታት ክፍልታት ባህልን ስፖርትን ኣብ ዞባታት፡ ብ28 ለካቲት ብኣኼባ ገምጊሙ።
ኮሚሽነር ባህልን ስፖርትን ኣምባሳደር ዘመደ ተኽለ፡ እቲ ገምጋም ዕላማኡ  ዝሓለፈ ዓመት ኣብ ስራሕ ዘጋጠመ ሕጽረታትን ዝነበረ ብልጫታትን ርኢኻ፡ ኣብዚ ዓመትዚ ብደረጃ ሃገር ዕዉት መደባት ንምትግባር ዝሕግዙ ውጥናት ንምስኣል ምዃኑ ገሊጹ።
ብድሕሪዚ ተሳተፍቲ፡ ኣብ ምሕያል ስፖርታዊ ንጥፈታት፡ ዕብየት ባህላዊ መደባት፡ ድንፋዐ ዳህሳሳት፡ ምርምራዊ ስራሓት ስነጥንቲን ካልእን ዘተኰሩ ኣርእስትታት ብሰፊሑ ዘትዮምን ሓገዝቲ ርእይቶታት ኣቕሪቦምን።
ኣብ መወዳእታ፡ ኣምባሳደር ዘመደ፡ ዞባታት ዘለወን ብልጫታት ብምዕቃብን ዝጸንሐ ሕጽረታት ደረጃ ብደረጃ ብምፍታሕን፡ ቀጻልነት ዘለዎ ምዕባለን ዕብየትን ንምርግጋጽ ኣበርክቶአን ከዕዝዛ ኣዘኻኺሩ። ኮሚሽን ኩሉመዳያዊ ደገፍን ምትብባዕን ከምዝገብረለን እውን ኣረጋጊጹ።
  
ሓልሓለ – ፓይሎት ፕሮጀክት ናይ ጸባ ከብቲ ኣብ ጽቡቕ ደረጃ በጺሑ
ኣብ ከባቢ ድባርዋ ዝርከብ  ብኮርፖረሽን ዘራእትን ጥሪትን ኤርትራ ዝካየድ ዘሎ ፓይሎት ፕሮጀክት፡ ኣብ ዘተኣማምን ደረጃ ከምዝበጽሐ  ኣካያዲ ስራሕቲ ኮርፖረሽን ሜጀር ክብርኣብ ኣብርሃም ሓቢሩ።
ሜጀር ክብርኣብ፡ እቲ ፕሮጀክት ኣብ 2017 ኣብ ከባቢ ድባርዋ ዝጀመረሉ ምኽንያት፡ እቲ ቦታ  ምቹእ ክሊማ፡ ጸጋታት ማይን ስቡሕ መሬትን ስለዘለዎ ምዃኑ ኣረዲኡ።
ዕላማቲ መደብ፡ ፍርያት ጸባን ውጽኢቱን ብምስሳን፡ ኣብ ቀረብ ዘሎ ሕጽረታት ንምምላእን ብርትዓዊ ዋጋ ናብ ህዝቢ ምቕራብን ምዃኑ ብምሕባር፡ ናይ ጸባ ከብቲ ብ660 ዝተጀመረ፡ ሎሚ 2 ሽሕ ከምዝበጽሓ ኣረዲኡ።
ነቲ መደብ ንምዕዋት፡ ልዕሊ 500 ሄክታር መሬት ከም እተዋደደ፡ ብዲግሪ፡ ዲፕሎማን ሰርቲፊኬትን ዝተመረቑ 180 ተመሃሮ፡ ተመኵሮታቶም የዕብዩሉ ከምዘለዉ፡ ንልዕሊ 600 ነበርቲ ከተማ ድባርዋን ከባቢኣን ናይ ስራሕ ዕድላት ከምዝፈጠረ ድማ ገሊጹ።
ኣካያዲ ስራሕ ናይቲ ፕሮጀክት መንእሰይ ተኽለ ለገሰ ብወገኑ፡ ኣብቲ ትካል 2 ምሩጻት ዓሌታት ናይ ጸባን ስጋን ከብቲ ከምዘለዋን፡ ጥዕናአን ኣብ ጽቡቕ ደረጃ ከምዝርከባን፡ ሓንቲ ላም ድማ ኣብዚ ግዜዚ  36 ሊትሮ ጸባ ከም እትሕለብ ሓቢሩ።
  
ሚ/ሕርሻ፡ ኣብ ኣተሓሕዛን ኣከዛዝናን ኣእካል ትምህርቲ ወዲቡ
ሚኒስትሪ ሕርሻ፡ ካብ 20 ክሳብ 22 ሕዳር ዝቐጸለ፡ ኣብ ኣተሓሕዛን ኣከዛዝናን ኣእካል  ናይ ኣሰልጠንቲ ስልጠና ኣብ ኣስመራ ወዲቡ።
ኣብዚ ትሑት ብከላ እኽሊ  ውሑድ ብኽነት እኽሊ  ርቡሕ ኣታዊ ንዝብል መሪሕቃል ማእከል ገይሩ ብክልሰሓሳብን ግብሪን ዝተዋህበ ናይ ሰለስተ መዓልታት ትምህርቲ፡ ኣብ ዞባታት ጋሽባርካ፡ ደቡብ፡ ማእከልን ዓንሰባን ዝነጥፉ 47 ክኢላታት ልምዓት ብቚሊ ተሳቲፎም።
ኣብ ሚኒስትሪ ሕርሻ ዋና ዳይረክተር ክፍሊ ሕርሻዊ ኤክስቴንሽን ኣቶ ሕሩይ ኣስገዶም፡ ሰልጠንቲ ፍልጠቶም ናብ መሳርሕቶምን ኣብ ከባቢኦም ዝርከቡ ሓረስቶትን ከሰጋግሩ ኣዘኻኺሩ።
ነቲ ትምህርቲ ዝሃበ፡ ካብ ዞባዊ ቤትጽሕፈት ዓለማዊ ፕሮግራም መግቢ ኣብ ማእከላይን ምብራቕን ኣፍሪቃ፡ በዓልመዚ ኣሃዱ ውጥንን ፖሊሲን ሚስተር ኣሌክስ ቡዘኜ፡ ዓይነት እኽሊ፡ መኼዳ፡ ምጽራይን ምንቃጽን ምህርቲ፡ ኣከዛዝና   ኣብ ዝብሉን ካልኦትን ዛዕባታት ስፍሕ ዝበለ ኣስተምህሮ ብምቕራብ፡ ምስ ሰልጠንቲ ዘትዩሉ።
ሰልጠንቲ፡ ድሕሪቲ ንክልተ መዓልታት ብምስሊ ዝተሰነየ ናይ ክልሰሓሳብ ኣስተምህሮ፡ ብግብሪ ንምዕዛብን ምሉእ መረዳእታ ንምውሳድን፡ ትማሊ 22 ሕዳር ኣብ መርሓኖ ኣብ ዝርከብ መርኣያ ቤትጽሕፈት ሚኒስትሪ ሕርሻ ዑደት ኣካዪዶም።
ኣብ ሚኒስትሪ ሕርሻ ሓላፊ ኣሃዱ ልምዓት ኣዝርእቲ ኣቶ ተስፋይ ገብረማርያም፡ እቲ ስልጠና፡ ካብ ምዝራእ ክሳብ ምሕፋስን ምኽዛንን ንዝርአ ብኽነት ኣእካል ነኪኻ፡ ቀረብ ውሕስነቱን ደረጃኡን ዝሓለወ ብቑዕ እቶት ንምርግጋጽ ዝዓለመ ምዃኑ ሓቢሩ።
  
ሚኒስተር ዞባዊ ምምሕዳር ምስ ነበርቲ ከተማ ኣቑርደት ዘትዩ
ብቕዓት ምምሕዳር ብውሁድ ምሕደራ ንምሕያል ይስራሓሉ ከምዘሎ፡ ሚኒስተር ዞባዊ ምምሕዳር ኣቶ ወልደንከኤል ኣብርሃ፡ ምስ ነበርቲ ከተማ ኣቑርደትን ኣብቲ ንኡስ ዞባ ዝነጥፉ ኣካላት መንግስትን ኣብ ዝገበሮ ርክብ ገሊጹ።
ኣብቲ ብ24 መስከረም ዝተኻየደ ርክብ፡ ምስዚ ተኣትዩ ዘሎ ሓድሽ መድረኽ፡ ንርሑቕ ከባቢታት ቀዳምነት  ዝህብ መደባት ቁጠባዊ ልምዓት ንምስፋሕ፡ ጽርግያታትን ከዘንቲ ማይን ንምስራሕ፡ ከምኡውን ማሕበራዊ ኣገልግሎታት ንምውዳድ ዝዓለመ ዓበይቲ ፕሮጀክታት ተበጋጊሱ ብጽቡቕ ይሰላሰል ከምዘሎ፡ ሚኒስተር ወልደንኪኤል ኣብሪሁ።
ብዘይካዚ፡ ኣብ ኩለን ከተማታት ቁጽሪ ህዝቢ ካብ ግዜ ናብ ግዜ እናወሰኸ ይመጽእ ብምህላዉ፡ ሓድሽ ማስተር ፕላን ንምትእትታውን መንበሪ መሬት ንምዕዳልን ዝኣመስሉ ዓበይቲ መደባት ኣብ 2020 ንምትግባር ውጥን ከምዘሎ ሓቢሩ።
ሕብረተሰብ፡ ኣብ መደባት ምዕቃብ ሓመድን ማይን፡ ምስሳን ሃብቲ ገረብን እንስሳ ዘገዳምን፡ ብዝለዓለ ክነጥፍ ብምዝኽኻር ከኣ፡ ምግታእ ብርሰት ኣግራብ ሓላፍነት ኩሉ ዜጋ ስለዝኾነ፡ ንቑሕ ተሳትፎ ክህሉ ኣገንዚቡ።
ሚኒስተር ወልደንኪኤል ኣቐዲሙ እውን፡ ኣብቲ ዞባ  ኣብ ንኡሳን ዞባታት ድገን መንሱራን ተመሳሳሊ ርክብ ኣካዪዱ ነይሩ።
  
ኣብ ስትራተጂያዊ ውጥን ጽላት ጥዕና ዝመያየጥ ዓውደ-መጽናዕቲ ተኸፊቱ
ኣብ ናይ ሓሙሽተ ዓመት ስትራተጂያዊ ውጥን ጽላት ጥዕናን፡ ሃገራዊ ውጥን ትግባረ ውሕስነት ጥዕናን ዝመያየጥን፡ ክሳብ ጽባሕ 5 ታሕሳስ ዝቕጽልን ዓውደመጽናዕቲ፡ ትማሊ 3 ታሕሳስ ኣብ ኣስመራ ተኸፊቱ።
ሚኒስተር ጥዕና ኣሚና ኑርሑሴን፡ ራእይ ሃገራዊ ፖሊሲ ጥዕና ኤርትራ፡ ጥዕና ህዝቢ ዘውሕስ ደረጃኡ ዝሓለወ ብቑዕ ኣገልግሎት ጥዕና ምስፋሕን ምርግጋጽን ምዃኑ ብምዝኽኻር፡ ነዚ ራእይዚ ብግብሪ ንምትርጓም ዝተሓንጸጸ ናይ ሓሙሽተ ዓመት ስትራተጂያዊ ውጥን፡ ኣብ ሓያሎ መዳያት ውጽኢታዊ ምንባሩ፡ ኣብ ምንቊልቋል ሞት ኣባጽሕ፡ ናጽላታትን ትሕቲ ሓሙሽተ ዓመት ቈልዑን ንዝተመዝገበ ዓወታት፡ ከምኡውን ኣብ 1995 ካብ 49 ዓመት ዘይሓልፍ ዝነበረ ዕድመ ዜጋታት  ናብ ልዕሊ 64 ዓመት ክብ ምባሉ ከም ኣብነት ብምጥቃስ ኣረዲኣ።
ኣብ ሚኒስትሪ ጥዕና ዳይረክተር ክፍሊ ህዝባዊ ጥዕና ዶክተር ዓንደብርሃን ተስፋጽዮን ድማ፡ ብዛዕባ ቀዳምነታት ህዝባዊ ጥዕና፡ ኩነታት ተመሓላለፍቲን ዘይተመሓላለፍቲን ሕማማት፡ ሕማም ዓሶ ንምቁጽጻር ዝተኻየደ ስራሕ፡ ኣብ ጐዳእቲ ልምድታት ዝተመዝገቡ ዓወታትን ዘለዉ ብድሆታትን፡ ሰፊሕ ጸብጻብ ኣቕሪቡ።
ዶክተር ዓንደብርሃን፡ ካብ 2012 ጀሚሩ ኣብ 80 ናይ መባእታ ኣብያተትምህርቲ ንልዕሊ 9 ሽሕ ህጻናትን ቈልዑን ናይ ልቢ መርመራታት ከምእተገብረ፡ ጎዳእቲ ልምድታት ብፍላይ ድማ ምኽንሻብ ደቂኣንስትዮ ንምግታእ ብዝተኻየደ ጐስጓሳት  ኣብ ንኡሳን ዞባታት ኣስማጥን ሃበሮን፡ 70 ዓድታት ካብ ምኽንሻብ ደቂኣንስትዮ ናጻ ምዃነን ከምዝኣወጃ ገሊጹ።
ኣብቲ ናይ መኽፈቲ ስነስርዓት፡ ወኪላት ዩኒሴፍ፡ ውድብ ጥዕና ዓለምን ማዕከን ህዝቢ ሕቡራት ሃገራትን፡ ኤርትራ ኣብ ዝተፈላለየ መዳያት ጥዕና ንዘመዝገበቶ ዓወታትን ትቕጽሎ ንዘላ ጻዕሪታትን ሞጒሶም።
  
ፕረዚደንት ኢሳይያስ ናይ ሱዳን ዑደቱ ዛዚሙ ተመሊሱ
ኣቦመንበር ሉኣላዊ ባይቶ ጀነራል ዓብዱልፋታሕ ኣልቡርሃን ብዝገበረሉ ዕድመ፡ ካብ 14 መስከረም ኣብ ሱዳን ናይ ክልተ መዓልታት ወግዓዊ ምብጻሕ ዝፈጸመ ፕረዚደንት ኢሳይያስ ኣፈወርቂ፡ ትማሊ 16 መስከረም ሰዓት 11፡00 ቅድሚቐትሪ ተመሊሱ።
ፕረዚደንት ኢሳይያስ ኣብ ሱዳን ኣብ ዝጸንሓለን መዓልታት፡ ምስ ኣቦመንበር ሉኣላዊ ባይቶ ጀነራል ዓብዱልፋታሕ ኣልቡርሃን፡ ቀዳማይ ሚኒስተር መሰጋገሪ መንግስቲ  ዶክተር ዓብደላ ሓምዶክን ኣባል ሉኣላዊ ባይቶ ጀነራል መሓመድ ሓምዳን ዶግሎን ርክባት ኣካዪዱ።
ኣብ ሰናይ ጉርብትና ንዝተመርኰሰ ታሪኻዊ ዝምድና ህዝብታት ኤርትራን ሱዳንን፡ ናብ ሓድሽ መድረኽ ምትሕግጋዝ ንምስግጋሩን ዝተኸስረ ዕድላት ንምኽሓስን ዘሎ ድሉውነት ብምርግጋጽ ከኣ፡ ኣብ ዝተፈላለየ መዳያት ምትሕብባር ንምዕዛዝን ንኣድማዒ ዞባዊ ውህደት ብሓባር ንምስራሕን ተረዳዲኦም።
ፕረዚደንት ኢሳይያስ፡ ብ15 መስከረም፡ ብኣቦመንበር ሉኣላዊ ባይቶ ጀነራል ዓብዱልፋታሕ ኣልቡርሃንን ካልኦት ላዕለዎት ሰበስልጣንን ተሰንዩ፡ ኣብ ካርቱም ናብ ዝርከብ ዓበይቲ ኣፍረይቲ ትካላት በጺሑ።
ኣብ ወተሃደራዊ ትካል የርሙክን ትካል ሕርሻ ዛድናን ኣብ ዝገበሮ ዑደት፡ ብዛዕባ ሓፈሻዊ ኣቃውማአንን ፍርያተንን፡ በብዝምልከቶም ኣካላትን ክኢላታትን መብርሂ ተዋሂቡዎ።ፕረዚደንት ኢሳይያስ፡ ኣጽዋርን ናውቲ ህንጻን ዘፍሪ ትካል የርሙክ ድሕሪ ምዕዛብ ኣብ ዝሃቦ ቃል፡ ኣብ ሱዳን ተበጺሑ ዘሎ ምዕባለ ጽቡቕ ኣንፈት ሒዙ ከምዘሎ፡ ኣብ ዞባና ከምዚ ዓይነት ትካል ምህላዉ፡ ዘድልየካ ንብረት ብቐረባ ካብ ሱዳን ንምምጻእ ምቹእ ባይታ ዝፈጥር ስለዝኾነ፡ ንሓባራዊ ዕብየት ኣገዳሲ ከምዝኾነ፡ ነዚ ንምትግባር ድማ ክስራሓሉ ምዃኑ ገሊጹ።
ኣብ ትካል ሕርሻ ዛድና ኣብ ዝገበሮ ዑደት ድማ፡ ፕረዚደንት ኢሳይያስ፡ ዝሰላሰል ዘሎ ስራሓትን እቲ ትካል ዝጥቀመሉ ቴክኖሎጂን፡ መደበራት ፈልሲ ዝተፈላለየ ዓይነት ፍረታት፡ ከምኡውን መፍረ ስጋ፡ ጸባን ተምሪን ተዓዚቡን ብሞያውያን መግለጺ ተዋሂቡዎን።
መንግስታት ኤርትራን ሱዳንን ኣብ መወዳእታ ናይቲ ዑደት ኣብ ዘውጽእዎ ሽድሽተ ነጥብታት ዝሓዘ ሓባራዊ መግለጺ፡ ኣብ መዳያት ምክልኻል፡ ቁጠባ፡ ማሕበራውን ባህላውን፡ ጸጥታ፡ ፖለቲካን ዲፕሎማሲን ምትሕብባረንን ምትሕግጋዘንን ከዕዝዛ፡ ትግባረ ናይዚ ስምምዕ ንምርግጋጽ ድማ፡ ላዕለዋይ ሽማግለ ክቐውም ተሰማሚዖም።
ትሕዝቶ መግለጺ ኣብ ሳጹን ረአ
  
ዓንሰባ – ሓድሽ ፍቓድ ንግዲ ብልዕሊ 45 ሚእታዊት ወሲኹ
ኣብ ዞባ ዓንሰባ፡ ኣብ ዓመተ  ሓድሽ ፍቓድ ንግዲ ናይ ዘውጽኡ ነጋዶ ብዝሒ፡ ምስ ናይ ቅድሚኡ ዓመት ክነጻጸር እንከሎ ብ457 ሚእታዊት ከምዝወሰኸ፡ ምሕዳስ ነባር ፍቓድ ንግዲ ብኣንጻሩ  ብ38 ሚእታዊት ከምዝነከየ ተሓቢሩ።
ሓላፊ ጨንፈር ንግዲ ኣቶ ሃብቶም ሰመረ፡ ንኣርባዕተ ዓመት ፍቓድ ንግዱ ዘየሐደሰ ወናኒ ትካል፡ ትካሉ ተዓጽዩ ዝተወሰነሉ መቕጻዕቲ ምስ ከፈለ ዳግማይ ተኸፊትሉ ስርሑ ከምዝጅምር፡ ካብ ኣርባዕተ ዓመት ንላዕሊ ከየሐደሰ ዝጸንሐ ግን፡ ዝግባኦ ዕዳ ከፊሉ ፍቓድ ንግዱ ስለዝስረዝ  ወነንቲ ትካላት ንግዲ ካብ ዘየድሊ ዕዳ ክድሕኑ፡ ግብሪ ከፊሎም ፍቓድ ንግዶም ኣብ እዋኑ ከሐድሱ ኣዘኻኺሩ።
ኣብ ዳታቤዝ ካብ ዝተመዝገበ 9018 ፍቓዳት ንግዲ፡ እቲ ኣስታት 3 ሽሕ ኣብ ንጡፍ ስራሕ ከምዝርከብ ዝሓበረ ኣቶ ሃብቶም፡ ግብሪ ክድስክል እንከሎ ፍቓድ ንግዲ ስለዘይድስክል፡ ወነንቲ ትካላት ካብ ዕዳን ክሳራን ክናገፉ  ናብ ቤትጽሕፈት ንግዲ ብምኻድ ከሐድስዎ ወይ እውን ከሰርዝዎ ከምዝግባእ ኣገንዚቡ።
ኣብ ጨንፈር ንግዲ ዞባ ዓንሰባ፡ ሓላፊ ኣሃዱ ፍቓድ ዋኒን ኣቶ ዮውሃንስ የማነ፡ ወነንቲ ትካላት ካብ ጥሪ ክሳብ ሰነ ኣብ ዘሎ ናይ ሽዱሽተ ኣዋርሕ ግዜ ክኸፍሉን ከሐድሱን ኣዘኻኺሩ።
  
ሚኒስትሪ ትምህርቲ፡ ኩነታት ትምህርቲ ኣብ ዞባታት ገምጊሙ
ሚኒስትሪ ትምህርቲ፡ ገምጋም ትምህርታዊ ንጥፈታት ጨናፍር ትምህርቲ ኣብ ዞባታት፡ ብ19ን 20ን መስከረም ኣብ ኣስመራ ኣካዪዱ።
ወኪል ሚኒስተር ትምህርቲ ኣቶ ጴጥሮስ ሃይለማርያም፡ ብቕዓት ትምህርቲ ንምርግጋጽ ኣብ ዝካየድ ዘሎ ስራሕ፡ ካብቶም ዝተጨበጡ ዓወታት፡ ዝያዳ ኣብቶም ድኹማት ጐድንታት ኣተኵሮ ብምግባር፡ መፍትሒ ዝኸውን ሓሳባት ክቐርብ  ንተሳተፍቲቲ ገምጋማዊ ኣኼባ ኣዘኻኺሩ።
ብድሕሪዚ፡ ብጨናፍር ትምህርቲ ኣብ ሽድሽቲአን ዞባታት፡ ቤትትምህርቲ ዋርሳይይከኣሎን ኣብያተትምህርቲ ማእከል ሞያዊ ስልጠናታት  ሳዋን፡ ንጥፈታት ምጅማር ትምህርትን ምዕዳል ናውትን፡ ውጽኢት ተመሃሮ ኣብ ሃገራዊ መልቀቒ ፈተና ሻምናይ ክፍልን ካልኣይ ደረጃን፡ ተሳታፍነት ደቂኣንስትዮ ኣብ ትምህርቲ፡ ኩነታት ኣሕደርቲ ኣብያተትምህርቲ፡ መደብ ክረምታዊ ወፍሪ ተመሃሮ፡ መደባትምጥፋእ መሃይምነት፡ ኩነታት መማህራን፡ ንጥፈታት ባህልን ስፖርትን ካልእን ዝዳህሰሰ ጸብጻባት ቀሪቡ።
ኣብ ዓመተትምህርቲ 2018፡ ኣብ ዝበዝሓ ዞባታት  ኣብቲ ቀዳማይ ሰሙን ናይ ወርሒ መስከረም፡ ኣብ ምጅማር ትምህርቲ ብተመሃሮን መማህራንን ምድንጓያት ከም እተራእየ፡ ምትዕርራይ ዘድልየን ብርክት ዝበላ ኣብያተትምህርቲ ከምዘለዋ፡ ዘይምጥርናፍ ዓድታት ካብ ቀንዲ ጸገማት ተሳታፍነት ተመሃሮ ምዃኑ   ኣብቲ ጸብጻባት ተነጺሩ።
ንቤትትምህርቲ ዋርሳይይከኣሎን ማእከል ሞያዊ ስልጠናታትን ኣብ ዝምልከት፡ ናውቲ ትምህርቲ ኣብ ግዜኡ ስለዝተዓደለ ኣብ ምጅማር ትምህርቲ ሓጋዚ ምንባሩ፡ ኣብ ማሞስ  ምደባ ሓደስቲ መማህራንን ሱፐርቫይዘራትን ፍታሕ ክርከበሉ፡ ሓደስቲ ህንጻታት ክጻፈፍ ዝብልን ካልእን ርእይቶታት ቀሪቡ።
  
ጉጅለ ሓካይም ‘ኣልበሰር’፡ ኣብ ባጽዕ ዕዉት ናይ ዓይኒ መጥባሕቲ ኣካዪዱ
ላዕለዎት ክኢላታት መጥባሕትን ተሓጋገዝትን ዘጠቓልል ሱዳናዊ ጉጅለ ሓካይም ኣልበሰር፡ ምስ ሚኒስትሪ ጥዕናን ካልኦት ኣካላት መንግስትን ብምውህሃድ፡ ካብ 10 ክሳብ 16 መስከረም፡ ካብ መላእ ዞባ ሰሜናዊ ቀይሕ ባሕሪ ንዝመጹ 424 ዜጋታት ኣብ ሆስፒታል ባጽዕ ዕዉት መጥባሕቲ ዓይኒ ኣካዪዱ።
ኣብዚ ናይ ሎሚ ዓመት ወፍሪ፡ 4 ሽሕ ሰባት ከም ዝተመርመሩን ናይ ምርኣይ ጸገም ዝጸንሖም 1500 ድማ መነጸርን መድሃኒትን ከምእተዓደሉ ዝሓበረ ዳይረክተርቲ ጉጅለ ፕሮፈሰር መሓመድኑር ሓሰን፡ ኣብ ኤርትራ ዘሎ ሓያል ውዳበ፡ ኣብ ዓወት ናይቲ መደብ ዓቢ ኣስተዋጽኦ ከምዘለዎ ገሊጹ።
እቲ ኣድማዒ ስራሕ፡ ውጽኢት ናይቲ ኣቐዲሙ ኣብ ኩለን ንኡስ ዞባታት ዝተኻየደ ጎስጓሳት ምዃኑ ዝጠቐሰ ክኢላ መጥባሕቲ ዓይኒን ኣወሃሃዲ ናይቲ ወፍሪን ዶር ሳሙኤል ከበደ፡ ብውሽጣዊ ዓቕሚ ዝካየድ መጥባሕቲኳ እንተሎ፡ እዚ ዓመት መጸ ምስ ጉጅለ ኣልበሰር ብምውህሃድ ዝካየድ መደብ ግና፡ ኣብ ምልውዋጥ ተመኵሮ ልዑል ኣበርክቶ ከምዘለዎ ሓቢሩ።
ሜዲካል ዳይረክተር ሆስፒታል ባጽዕዶር በርሀ ተስፋይ ብወገኑ፡ ምስቲ ጉጅለ ተፈጢሩ ብዘሎ ጥቡቕ ዝምድና፡ ብዙሕ ተመኵሮታት ይቕሰም ከምዘሎ፡ ስለዚ ድማ እቲ ኣገልግሎት ናብ ዝሰፍሐ ተጠቃሚ ክበጽሕ ክኢሉ ከምዘሎ ኣፍሊጡ።
ተመሳሳሊ ወፍሪ፡ ኣብ ሆስፒታላት ከረንን ዓዲቐይሕን ክካየድ ምዃኑ ተፈሊጡሎ።
እዚ ከምዚሉ እንከሎ፡ ሚኒስተርጥዕና ኣሚና ኑርሕሴን፡ ንትግባረ ናይቲ መደብ ንምክትታል ኣብ ዝገበረቶ ዑደት፡ መጥባሕቲ ንዝተኻየደሎም ዜጋታት በጺሓ።
ጉጅለ ሓካይም ኣልበሰር፡ ሎሚ ዓመት ወሲኽካ፡ ኣብ ዝሓለፉ ዓሰርተ ዓመታት ንልዕሊ 4 ሽሕ ናይ ምርኣይ ጸገም ዝነበሮም ዜጋታት ዕዉት መጥባሕቲ ከምዘካየደ፡ ሰነዳት ሚኒስትሪ ጥዕና የነጽር።
  
ጽርግያ ናቕፋ-ኣፍዓበት ይጽገን ኣሎ
ብክራማት ተበላሽዩ ንተሽከርከርቲ ኣጸጋሚ ኮይኑ ዝጸንሐ 65 ኪሎሜተር ጽርግያ ናቕፋኣፍዓበት፡ ኣብቲ ከባቢ ብዝርከቡ ኣባላት ሓይልታት ምክልኻል ኤርትራ ጽገናታት ይግበረሉ ኣሎ።
እቲ ብሓገዝ ማሽነሪ ዝካየድ ዘሎ ናይ ምጽጋን ዕማም፡ ንጎደናታት ከተማ እውን ከም ዘጠቓልል፡ ምምሕዳር ከተማ ናቕፋ ሓቢሩ።
ኣብቲ ስራሕ ዝሳተፉ ዘለዉ ኣባላት ሓይልታት ምክልኻል ኤርትራ፡ ምምሕዳር ንኡስ ዞባ ናቕፋ ንዝገብሮ ዘሎ ምትሕብባር ብምምስጋን፡ ኣብቲ ካልእ መደባት ልምዓት እውን እጃሞም ንምብርካት ድሉውነቶም ኣረጋጊጾም።
  
ኣስመራ – ኣብ ‘ሓምላይ ወፍሪ’ ዘተኰረ ዓውደ-ዘተ ይቃናዕ ኣሎ
ሚኒስትሪ መሬት ማይን ኣከባብን፡ ምስ ቤትጽሕፈት ኤውሮጳዊ ሕብረት ኣብ ኤርትራ ብምትሕብባር፡ ኣብ ኣስመራ  ኣብ ሃገራዊ ልምዓት ሓምላይ ወፍሪ ዘተኰረ ዓውደዘተ የካይድ ኣሎ።
ኣብዚ እንተላይ ስልጠና እውን ዘጠቓልል  ካብ 23 ክሳብ ሎሚ 26 መስከረም ዝቕጽል ዘሎ ዓውደዘተ፡ ካብ ዝተፈላለያ ሚኒስትሪታትን ሃገራውያን ማሕበራትን፡ ከምኡውን ካብ ኢትዮጵያ ዝመጹ ሞያውያን ይሳተፉ ኣለዉ።
ሚኒስተር መሬት፡ ማይን ኣከብባን ኣቶ ተስፋይ ገብረስላሴ ኣብ ዘስመዖ ናይ መኽፈቲ ቃል፡ እቲ ዓውደዘተ፡ ብዛዕባ ኣብ ዓለምና ዘሎ ህሉው ኩነታት ኣከባቢን ክሊማዊ ለውጥን ምፍላጥ፡ ከምኡውን ሓበሬታ ምስናቕን ምልውዋጥን፡ ንጸገማትና ሓባራዊ መፍትሒ ምንዳይ፡ ምስ ኩለን መንግስታውያንን ብሕታውያንን ትካላት ብምዃን ድማ፡ ንሕቶ ኣከባቢ ዝግባእ መደባት ምሕንጻጽ ከምዘጠቓልል ሓቢሩ።
ኣምባሳደር ኤውሮጳዊ ሕብረትኣብ ኤርትራ ሚስተር ጋቦር ኢክሎዲ ብወገኑ፡ ዛዕባ ኣከባቢ ንኤውሮጳዊ ሕብረት ዓቢ ጉዳይ ካብ ዝኸውን ነዊሕ ከምዝገበረን ክስራሓሉ ከምዝጸንሐን ብምጥቃስ፡ ምትሕብባር ዝተፈላለዩ ወገናት ኣብ ሓምላይ ወፍሪ፡ ህሉው ጸጋታት ዓለምና ንምዕቃብ፡ ንምስሳንን ንምምዕባልን ኣገዳሲ ምዃኑ ገሊጹ።
እቲ ብክልሰሓሳብን ግብርን ዝተሰነየ ስልጠና ድማ፡ ካብ ኤውሮጳ ብዝመጹ ሰለስተ ክኢላታት ዝወሃብ ዘሎ ኮይኑ፡ ብቐንዱ ኣብ ኣገዳስነት ዕቃበ ኣከባቢ ንዘላቒ ልምዓት ዘተኰረ እዩ።
ኣብቲ ዓውደዘተ፡ ካብ ሚኒስትሪ መሬት፡ ማይን ኣከባብን፡ ሚኒስትሪ ትምህርቲ፡ ሚኒስትሪ ንግድን ኢንዱስትርን፡ ሃገራዊ ማሕበር መንእሰያትን ተመሃሮን ኤርትራ፡ ሚኒስትሪ ሃብቲ ባሕሪ፡ ሚኒስትሪ ሕርሻን ካልኦትን ይሳተፉ ኣለዉ።
  
ብምኽንያት ዝኽሪ ምምስራት ሃማደኤ፡ ዝተፈላለየ ንጥፈታት ተኻዪዱ
ዝኽሪ መበል 40 ዓመት ምምስራት ሃማደኤ፡ ኣብ ዝተፈላለየ ከባቢታት ሃገር ብዝተፈላለየ መደባት ይጽምበል ኣሎ።
ብደረጃ ዞባ ደቡብ ብ7 ሕዳር ኣብ ከተማ ደቀምሓረ ኣብ ዝተኻየደ ጽምብል፡ ፕረዚደንት ሃማደኤ ወይዘሮ ተኽኣ ተስፋሚካኤል፡ ተራን ኣበርክቶን መንእሰያት ደቂኣንስትዮ  ኣብ ኩሉ መዳያት ክዓዝዝ፡ ውዳበ ሃማደኤ ክሕይል ከምዝግባእ ኣገንዚባ።
ኣብቲ ወከልቲ 12 ንኡሳን ዞባታት ዝተሳተፉዎ ጽምብል፡ ወይዘሮ ተኽኣ፡ ጽንዓትን መኸተን ኤርትራዊት ጓልኣንስተይቲ፡ ነዊሕ ጉዕዞን መስገደልን ሰጊሩ ኣብዚ ትስፉው መድረኽ በጺሑ ምህላዉ ሓቢራ።
ውዳበ፡ ነቲ ውሑድ ናብ ብዙሕ ቀዪሩ ሓይልን ጽንዓትን ኣዕጢቑ ናብ ልምዓት ከምርሕ ዝኽእል መስርሕ ምዃኑ ጠቒሳ ድማ፡ ሕጂውን ማሕበር ምስዚ ሓድሽ መድረኽ ውዳበኡ ኣሐይሉ ካብኡ ዝሕተት ንምምላእ ድሉውነቱ ኣረጋጊጻ።
ሓላፊት ሃማደኤ ዞባ ደቡብ ወይዘሮ ሰናይት ኣፈወርቂ ብወገና፡ ተሳትፎአንን ተወዳዳርነተንን ኣብ ኣካዳሚያውን ሞያዊን ትምህርቲ ክብ ንምባል፡ ጻዕርታት ቀጻሊ ምዃኑን ዘተባብዕ ለውጢ ይምዝገብ ምህላዉን ገሊጻ።
ኣብ ዞባ ጋሽባርካ ድማ፡ ብምኽንያትቲ ዝኽሪ  ኣብ ንኡሳን ዞባታት ላዕላይጋሽ፡ ሻምብቆን ኣቑርደትን ዝተፈላለየ ስራሓት ከምእተሰላሰለ ወኪላት ኤሪና ሓቢሮም።
ሓላፊት ሃማደኤ ዞባ ጋሽባርካ ወይዘሮ ይሕደጋ ዮውሃንስ፡ ጉዳይ ምርግጋጽ መሰላትን ማዕርነትን ደቂኣንስትዮ፡ ኣብ ልምዓታዊ መደባት ብዘርእያኦ ዘለዋ ዓጸፋ ስራሕ ከምእተደርዐ ኣረዲኣ።
ኣብ ናቕፋ እውን፡ ቤትጽሕፈት ሃማደኤ ኣብቲ ንኡስ ዞባ፡ ውዳበኡ ብምሕያል ዝተወጠኑ መደባት ልምዓት ብጽፈትን ብቕዓትን ንምትግባር ድሉውነቱ ኣረጋጊጹ።
  
ላዕለዋይ ልኡኽ ኤርትራ፡ መልእኽቲ ፕረዚደንት ኢሳይያስ ናብ ፕረዚደንት ሳልቫ ኪር ኣብጺሑ
ብሚኒስተር ጉዳያት ወጻኢ ኣቶ ዑስማን ሳልሕን ኣማኻሪ ፕረዚደንት ኣቶ የማነ ገብረኣብን ዝቘመ ላዕለዋይ ልኡኽ ኤርትራ፡ ሎሚ መልእኽቲ ፕረዚደንት ኢሳይያስ ኣፈወርቂ ናብ ፕረዚደንት ሪፓብሊክ ደቡብ ሱዳን ሳልቫ ኪር ማያርዲት ኣብጺሑ።
መልእኽቲ ፕረዚደንት ኢሳይያስ፡ ኣብ ምድልዳል ሕውነታዊ ዝምድና ኤርትራን ደቡብ ሱዳንን ህንጸት መሰረት ኣድማዒ ዞባዊ ውህደትን ዘተኰረዩ።
ፕረዚደንት ኢሳይያስ ብተወሳኺ፡ ፕረዚደንት ሳልቫ ኪር ንሰላም ሱዳን ንዝወሰዶተበግሶ ሞጒሱ።
ፕረዚደንት ሳልቫ ኪር ብወገኑ፡ ንመልእኽቲ ፕረዚደንት ኢሳይያስ ድሕሪ ምምስጋን፡ ኤርትራን ደቡብ ሱዳንን ክልተኣዊ ዝምድና ኣብ ምዕዛዝን ዞባዊ ምትሕግጋዝ ኣብ ምድንፋዕን ኣረኣእያአን ሓደ ምዃኑ ብምጥቃስ፡ ዝገብርኦ ጻዕሪ ኣገዳስነቱ ዕዙዝ ምዃኑ ጸቒጡ ተዛሪቡ።
ኣብቲ ትማሊ 17 መስከረም ኣብ ጁባ ዝተኻየደ ርክብ፡ ኣምባሳደር ሃገረ ኤርትራ ኣብ ሪፓብሊክ ደቡብ ሱዳን ኣምባሳደር ዮውሃንስ ተኽለሚካኤል ተረኺቡ ነይሩ።
  
ኤርትራውያን ነበርቲ ኣቡዳቢን ጁባን ኣብ ሃገራዊ መደባት ዘትዮም
ኤርትራውያን ነበርቲ ኣቡዳቢን ከባቢኣንሕቡራት ኢማራት ዓረብን፡ ጁባሪፓብሊክ ደቡብ ሱዳንን፡ ኣብ ሃገራዊ መደባት ዘተኰረ ንጥፈታት ህዝባዊ ዲፕሎማሲ ኣሰላሲሎም።
ኣምባሳደር ኤርትራ ኣብ ሕቡራት ኢማራት ዓረብ፡ ኣቶ ዑስማን መሓመድዑመር፡ ብ20 መስከረም ንኤርትራውያን ነበርቲ ኣቡዳቢን ከባቢኣን ኣብ ዝገበሮ ሰሚናር፡ ኣብ ልምዓታዊ መደባት ቀዳምነት ተዋሂቡዎ ብዛዕባ ዝሰላሰል ዘሎ ፕሮጀክትታት መብርሂ ሂቡ።
ኣምባሳደር ዑስማን ብዘይካዚ፡ ኣብ ህሉው ኩነታት ሃገርናን ኣብ ዞባ ቀርኒ ኣፍሪቃ ዝርአ ዘሎ ምዕባለታትን ሰፊሕ መብርሂ ኣቕሪቡ።
እዚ ከምዚሉ እንከሎ፡ ውዳቤ መንእሰያት ህግደፍ ኣብ ጁባ፡ ብ22 መስከረም፡ ኣብ ፖለቲካዊ ብቕዓት ዘተኰረ ዓውደዘተ ወዲቡ።
ኣብቲ ብሓላፊ ኮማዊ ጉዳያት መንእሰይ ፉኣድ መሓመድ ዝተመርሐ ዓውደዘተ፡ብመንጽር ዕላማታት ህግደፍ ኣብ ፖለቲካውን ሃገራውን ንቕሓትን ተሳታፍነትን ህዝቢ፡ ኣብ ውዳበ፡ ቁጠባ ሃገር ኣብ ምድንፋዕን መነባብሮ ህዝቢ ኣብ ምምሕያሽን፡ ኣብ ብዙሕነት ዝተሰረተ ኤርትራዊ ሃገራዊ ባህሊ ኣብ ምዂስኳስ   ዕቱብ ስራሕ ከምእተዓመ ተገሊጹ።
  
ቤት-ጽሕፈት ጠቕላሊ ኦዲተር፡ ኣብ ኣጸሓሕፋ ጸብጻብ ስልጠና ወዲቡ
ቤትጽሕፈት ጠቕላሊ ኦዲተር፡ ምስ ኣህጉራዊ ኣብያተጽሕፈት ጠቕላሊ ኦዲተርን ዞባዊ ኣፍሪቃዊ ማሕበር ኣብያተጽሕፈት ጠቕላሊ ኦዲተር ተዛረብቲ ቋንቋ እንግሊዝን ብምትሕብባር፡ ኣብ ኣጸሓሕፋ ንጹርነት ዘለዎ ጸብጻብ ኦዲት፡ ናይ ሓደ ሰሙን ስልጠና ወዲቡ።
እቲ ኣብ ሆቴል ኣስመራፓላስ፡ ን38 ኣባላት ቤትጽሕፈት ጠቕላሊ ኦዲተር ዝወሃብ ዘሎ ስልጠና፡ ጸብጻብ ኦዲት ሓጺርን ንምርዳኡ ቀሊል ብዝኾነ ኣገባብ ንምቕራቡን ዝዓለመ ምዃኑ፡ ብ11 ሕዳር ኣብ ዝተገብረ ናይ መኽፈቲ ስነስርዓት ተሓቢሩ።
ጠቕላሊ ኦዲተር ኣቶ ገብረዝጊኣብሄር ገብረመድህን፡ እቲ ስልጠና ኣገዳስነቱ  ኣብ ምትሕልላፍ ሓበሬታን ጸብጻባት ኦዲትን ንጹርነት ክህሉ ዝሕግዝ ኣብ ርእሲ ምዃኑ፡ ኣብ ኣሰራርሓኦም ዝነበረ ጸገማት ኣብ ምቅላል ኣስተዋጽኦ ከምዝህልዎ ገሊጹ።
እቲ ክሳብ ጽባሕ 15 ሕዳር ዝቕጽል ስልጠና፡ ሓፈሻዊ መእተዊ ንኣድማዒ ኣጸሓሕፋ ጸብጻብ፡ ምትሕልላፍ ሓበሬታን ምብህሃልን ንጽፉፍ ውጽኢት፡ ተራ ኣጸሓሕፋ ኣብ መስርሕ ኦዲት፡ ምምሕያሽ ሜላታት ተነባብነት ኣጸሓሕፋ፡ ኣሰራርዓ ሓበሬታ ከከም ቀዳምነቱ፡ ናይ ኦዲት ውጥን፡ ኣጸማሙቓ ጸብጻባት ዝብልን ካልእን የጠቓልል።
  
ራህያታት ዓዳ-ዓዳ – ኣብ ልምዓት ጀራዲን ኣበርክቶ ይገብራ
ሎሚ ዓመት ኣብ ዓዳዓዳ  ንኡስ ዞባ መንደፈራ ብ15 ሚልዮን ናቕፋ ብመንደቕ ዝተሃንጻ ክልተ ራህያታት፡ ብዘሎ ህጡር ክራማት እኹል ማይ ብምኽዛነን፡ ኣብ ልምዓት ጀራዲን ዓቢ ኣበርክቶ ይገብራ ከምዘለዋ፡ ሓረስቶት ገሊጾም።
ንሳቶም ኣብ ዝሃቡዎ ሓበሬታ፡ ተዋህሊሉ ዘሎ ናይ ማይ ጸጋ፡ ብሰንኪ ዋሕዲ ማይ ካብ ልምዓት ዝበኵር ዝነበረ መሬት ብዝሰፍሐ ንምልማዕ ተተባቢዖም ምህላዎም ብምጥቃስ፡ ኣብ ዓመት ክልተ ግዜ ብምፍራይ ጠለባቶምን ጠለባት ዕዳጋታትን ንምምላእ ኣበርቲዖም ይሰርሑ ከምዘለዉ ሓቢሮም።
ኣብ ቤትጽሕፈት ሕርሻ ንኡስ ዞባ መንደፈራ ክኢላ ልምዓት መስኖ ኢንጂነር ሄኖክ ከሰተ ብወገኑ፡ ህንጸት ናይዘን ራህያታትት፡ ኣካል ናይቲ ሓመድን ማይን ዓቂብካ እቶታውነት ሕርሻ ንምድንፋዕ ዝሰላሰል ልምዓታዊ መደባት ምዃኑ ብምሕባር፡ ድሮ ሓረስቶት ዓዲዓዳ፡መስኖኣዊ ሕርሻ ተጠቒሞም ከፍርዩ ጀሚሮም ምህላዎም ኣብሪሁ።
ኣብዘን ክልተ ራህያታት ብጠቕላላ 1100 ሜተር ኲብ ማይ ተኸዚኑ ከምዘሎን ኣብ ከባቢአን ዝርከባ ዒላታት ከምዝመልኣን ሩባታት ክዛሪ ጀሚሩ ምህላዉን ጠቒሱ ድማ፡ ኣብቲ ከባቢ ዓቢ ናይ ልምዓት ጽልዋ ፈጢሩ ከምዘሎ፡ ኢንጂነር ሄኖክ ብተወሳኺ ኣረዲኡ።
ኣመሓዳሪ ንኡስ ዞባ መንደፈራ ኣቶ ህዝቅያስ ውህበት ብወገኑ፡ መንግስቲ ብልዑል ወጻኢ ዝሃነጾን ዝሃንጾ ዘሎን ልምዓታዊ ትሕተቅርጺ፡ ውጽኢቱ ብግብሪ ይርአ ምህላዉ ብምሕባር፡ ሓረስቶት ዓዲዓዳ ነዚ ተፈጢሩሎም ዘሎ ዕድላት ተጠቒሞም ፍርያቶም ብምዕባይ ቀረብ ኣሕምልቲ ንምስሳን ክጽዕሩ ኣተሓሳሲቡ።
  
በዓል መስቀል፡ ብክብ ዝበለ መዓርግ ተኸቢሩ
በዓል መስቀል፡ ትማሊ 28 መስከረም ኣብ መላእ ሃገር ብክብ ዝበለ መዓርግ ተኸቢሩ።
ኣብ ኣስመራ  ሜዳ ባሕቲ መስከረም ኣብ ዝተኻየደ  መራሕቲ ሃይማኖት፡ ሰበስልጣን መንግስቲን ግንባርን፡ ኣብ ኤርትራ ዝመደበሮም ዲፕሎማሰኛታት፡ ብኣሽሓት ዝቑጸሩ ምእመናን ዝተረኽቡሉ ስነስርዓት፡ ብመሪሕነት ዋና ጸሓፊ ቅዱስ ሲኖዶስ ብጹእ ኣቡነ ሉቃስን ዓቃቤ መንበር ፓትርያርክ ብጹእ ኣቡነ ጴጥሮስን ጸሎት ዓሪጉ።
ብድሕሪዚ፡ ብለባስያን ሰብ ተራ ስርዓተቅዳሴ ተኻይዱ።
ብመሪሕነት መካነ ሰማእት ቅዱስ ጊዮርጊስ ቲራቮሎ ዝተመርሑ ሊቃውንቲ፡ ብጸናጽልን ከበሮን ተሰንዮም ሽብሸባ ድሕሪ ምክያድ ከኣ፡ ተመሃሮ ትምህርቲ ሰንበት፡ ነቲ በዓል ዝምልከት መንፈሳዊ መዛሙርን ተዋስኦን ኣቕሪቦም።
ቀጺሎም፡ መምህር ስምኦን በየነ፡ ንታሪኽ ኣመጻጽኣ በዓል መስቀል ዝምልከት ኣስተምህሮ ድሕሪ ምሃብ፡ ህዝቢ ኤርትራ ነዚ ክቡር በዓል ብሓርነትን ሰላምን ከብዕል ንዘብቅዑ ሰማእታት  ክብርን ሞገስን ኢሎም።
ኣብ መወዳእታ፡ ብዋና ጸሓፊ ቅዱስ ሲኖዶስ ብጹእ ኣቡነ ሉቃስን ዓቃቤ መንበር ፓትርያርክ ብጹእ ኣቡነ ጴጥሮስን ዝተመርሑ ሊቃውንቲ፡ ነቲ ዝቖመ ዳሜራ ብኣርባዕተ መኣዝኑ ድሕሪ ምብራኽ፡ ምስ ኣመሓዳሪ ዞባ ማእከል ሜጀር ጀነራል ሮሞዳን ዑስማን ኣውልያይ ብምዃን፡ ብሽግ ወሊዖምዎ።
ተሳተፍቲ መእመናን ድማ፡ ንሓድሽ ዘመን ሰናይ ምንዮቶም ገሊጾም።
  
ፕረዚደንት ኢሳይያስ፡ ወረቐት ስራሕ 18 ኣምባሳደራት ተቐቢሉ
ፕረዚደንት ኢሳይያስ ኣፈወርቂ፡ ትማሊ 4 ታሕሳስ ኣብ መቐበሊ ኣጋይሽ ደንደን ኣብ ዝተኻየደ ስነስርዓት፡ ወረቐት ስራሕ 18 ኣምባሳደራት ሃገራት ተቐቢሉ።
እቶም ወረቐት ስራሖም ዘቕረቡ ኣምባሳደራት፡ ዛጊት ኣምባሳደር ፈደራላዊት ደሞክራስያዊት ሪፓብሊክ ኢትዮጵያ፡ ኣምባሳደር ንግስነት ስዑዲዓረብ፡ ኣምባሳደር ፈደራላዊት ሪፓብሊክ ጀርመን፡ ኣምባሳደር ዓባይብሪጣንያ፡ ኣምባሳደር ሪፓብሊክ ህንዲ፡ ኣምባሳደር ኤውሮጳዊ ሕብረት፡ ኣምባሳደር ሪፓብሊክ ግብጺ፡ ኣምባሳደር ሪፓብሊክ ደቡብ ኣፍሪቃ፡ ኣምባሳደር ሪፓብሊክ ስሎቫክያ፡ ኣምባሳደር ንግስነት ቤልጅዩም፡ ኣምባሳደር ፈደራላዊት ረፓብሊክ ናይጀርያ፡ ኣምባሳደር ሪፓብሊክ ሰርብያ፡ ኣምባሳደር ሪፓብሊክ ጊኒ፡ ኣምባሳደር ሪፓብሊክ ኡጋንዳ፡ ኣምባሳደር ሮማንያ፡ ኣምባሳደር ኦስትርያ፡ ኣምባሳደር ፖላንድን ኣምባሳደር ኣየርላንድን እዮም።
እቶም ናይ ስራሕ ወረቐቶም ዘቕረቡ ኣምባሳደራት ኣብቲ ኣጋጣሚ፡ ዝምድናታት ሃገራቶም ምስ ኤርትራ ኣብ ዝተፈላለየ መዳያት ንምምዕባልን ሽርክነታዊ ምትሕግጋዝ ንምስፋሕን ንምድልዳልን ከምዝሰርሑ ኣረጋጊጾም።
ሎሚ ኣብ ሰዓታት ቅድሚቐትሪ ድማ፡ ኣምባሳደር ሪፓብሊክ ኢንዶኔዥያ፡ ኣምባሳደር ካናዳ፡ ኣምባሳደር ፊንላንድ፡ ኣምባሳደር ሪፓብሊክ ቸክ፡ ኣምባሳደር ስጳኛ፡ ኣምባሳደር ሽወደን፡ ኣምባሳደር ፊሊፒንስ፡ ኣምባሳደር ርዋንዳ፡ ኣምባሳደር ግሪኽ፡ ኣምባሳደር ብራዚልን ኣምባሳደር ሪፓብሊክ ቬነዝዌላን ወረቐት ስራሖም ከቕርቡ እዮም።
  
ፈስቲቫል ኤርትራውያን ተቐማጦ ሪያድን ከባቢኣን ብውዕዉዕ መንፈስ ተኸፊቱ
ዓመታዊ ፈስቲቫል ኤርትራውያን ተቐማጦ ሪያድን ከባቢኣን  ንግስነት ስዑዲዓረብ፡ ብጽንዓት ልኡላውነት ኣውሒስና፡ ብጽንዓት ሃገርና ከነልምዕ ኢና ኣብ ትሕቲ ዝብል ቴማ፡ ብሚኒስተር ጉዳያት ወጻኢ ኣቶ ዑስማን ሳልሕ፡ ብ20 ሕዳር ብውዕዉዕ መንፈስ ተኸፊቱ።
ኣብቲ ፕረዚደንት ሃማደኤ ወይዘሮ ተኽኣ ተስፋሚካኤል እውን ዝተሳተፈቶ ናይ መኽፈቲ ስነስርዓት፡ ንባህልን ኣነባብራን ብሄራትና ዘንጸባርቕ ምርኢት፡ ንጥንታዊ ኣርትዴኮ ህንጻታት ኣስመራ ዝገልጽ ስእልታት፡ ብተመሃሮ ኣህጉራዊ ቤትትምህርቲ ማሕበረኮም ርያድን ከባቢኣን ዝተዳለወ ምርኢት ምህዞን ሰንዓን፡ ከምኡውን ባህላዊ መሰናድኦታት ቀሪቡ።
ፈጻሚት ጉዳያት ኤምባሲ ኤርትራ ኣብ ንግስነት ስዑዲዓረብ፡ ወይዘሮ ወይኒ ገረዝግሄር፡ ፈስቲቫል  ዜጋታት ብዛዕባ ጉዳይ ሃገሮም ብቐረባ ዝመያየጡሉን ባህሎም ዘስተማቕሩሉን፡ ምስ ሓደስቲ ወለዶታት ዘላልዩሉ መድረኽ ሃገራዊ ምትእኽኻብ ምዃኑ ገሊጻ።
ናይ ሎሚ ዓመት ፈስቲቫል፡ ምስቲ ኣብ ሃገርናን ዞባናን ሰፊኑ ዘሎ ናይ ሰላምን ምሕዝነትን ሃዋህውን፡ መንግስቲ ኤርትራ ኣበጋጊሱዎ ዘሎ ዓበይቲ መደባት ልምዓትን ይካየድ ምህላዉ ብምዝኽኻር ከኣ፡ ዜጋታት ብውልቂ ይኹን ብጥርኑፍ ኣብቲ ዘድምዑሉ ጽላት ወፍሪ ክሳተፉ ኣተባቢዓ።
ኣቦመንበር ማሕበረኮም ኤርትራውያን ተቐማጦ ሪያድን ከባቢኣን፡ ኣቶ ዓብዱራሕማን ኢማም፡ ናይ ሎሚ ዓመት ፈስቲቫል ምስ ዝኽሪ 40 ዓመት ምምስራት ሃማደኤ ምክያዱ፡ ዝያዳ ድምቀት ከምዝረኸበ ገሊጹ።
ኣብቲ ስነስርዓት፡ ኣብ ሃገራዊ መርመራታት 8ይን 12ን ክፍሊ ብሉጽ ነጥቢ ንዘመዝገቡን፡ ኣብ ስፖርታዊ ውድድራት ንዝተዓወቱን ሽልማት ተዓዲሉ።
ፈስቲቫል ኤርትራውያን ተቐማጦ ሪያድን ከባቢኣን፡ ክሳብ 23 ሕዳር ብዝተፈላለዩ መደባት ክቕጽል እዩ።
  
ዝተባህለ ሓደ ካብኦም – 10 ስድራፎሮ – ኣብ ገማግም ባሕሪ ኣፍታ ገረብ ሾራ ይትከል ኣሎ
ኣብ ንኡስ ዞባ ፎሮ  ከባቢ ኣፍታ ኣብ ዝርከብ ገማግም ባሕሪ፡ ገረብ ሾራ ይትከል ኣሎ።
ሓላፊ ጨንፈር ሚኒስትሪ ሃብቲ ባሕሪ ኣብቲ ንኡስ ዞባ ኣቶ ሳልሕ ጻዕዳ፡ ዕላማቲ ብኣባላት ምርምርን መጽናዕትን ሚኒስትሪ ሃብቲ ባሕሪ እናተመርሐ ዝሰላሰል ዘሎ መደብ፡ ካብ ፍግረመሬትን ብከላ ኣከባቢን ንምክልኻልን ህይወታዊ ብዙሕነት ንምስሳንን ከምዝዀነ ገሊጹ።
ኣብ ሚኒስትሪ ሃብቲ ባሕሪ ኣባል ኣሃዱ ፕሮጀክት ምርምርን ምክትታልን ገረብ ሾራ መንእሰይ ሳሚኤል ሃብታይ፡ እቲ መደብ መቐጸልታ ናይቲ ኣብ 2013 ዝተጀመረ ፕሮጀክት ምዃኑ ሓቢሩ። ብህዝቢ ንዝርአ ዘሎ ልዑል ተሳትፎ ድማ ሞጒሱ።
ገረብ ሾራ፡ ንምፍራይን መዕቈቢን ዓሳታት፡ ምክልኻል ፍግረመሬትን ካልእን ስለዘገልግል፡ መጽናዕቲ ብምክያድ ኣብ ኩለን ደሴታትን ገማግም ባሕሪን ዞባ ሰሜናዊ ቀይሕ ባሕሪ፡ ብህዝባዊ ወፈራታት ከምዝትከል ንምግባር መደብ ከምዘሎ ተፈሊጡ።
ኣብ ካልእ ዜና ናይቲ ንኡስ ዞባ፡ መስርሕ ምምሃርን ምስትምሃርን ንምሕያል ዝካየድ ዘሎ ውሁድ ጻዕሪ  ኣተባባዒ ውጽኢት ይህብ ከምዘሎ፡ ርእሳነመማህራን ገሊጾም።
ርእሳነመማህራን መባእታ ኣብያተትምህርቲ ደናንሎን ዑመርቃብረን፡ ዛጊት ብዝተኻየደ ጻዕሪ  ተሳትፎ ተመሃሮ ብሓፈሻ ናይ ደቂኣንስትዮ ድማ ብፍላይ ዕብየት ከምዘመዝገበ ሓቢሮም።
  
ኣቶ ኣልኣሚን፡ ንማሕበረ-ሰብ ሳዋ ሰሚናር ኣካዪዱ
ጸሓፊ ህግደፍ ኣቶ ኣልኣሚን መሓመድ ስዒድ፡ ኣብ ሳዋ  ንኣባላት 33 ዙርያ ኣገራዊ ኣገልግሎት፡ መማህራን ቤትትምህርቲ ዋርሳይ ይከኣሎን ኣለይቲ ተማሃሮን፡ ብ7ን 8ን መስከረም ንህሉው ኩነታት ሃገርናን ዞባናን ዘብርህ ሰሚናር ኣካዪዱ።
ኣቶ ኣልኣሚን፡ ሃገራዊ ልምዓት  ብመልክዕ ምብራቓዊ ግንባር፡ ማእከላይ ግንባርን፡ ምዕራባዊ ግንባርን ተታሒዙ ይስራሓሉ ከምዘሎ ድሕሪ ምሕባር፡ ኣብ ህሉው ዞባውን ዓለማውን ኩነታት መብርሂ ሂቡ።
ሳዋ መሬት ምውርራስ ታሪኽን ጅግንነትን ህዝቢ ኤርትራ እያ ዝበለ ኣቶ ኣልኣሚን፡ ኩሉ ተጻብኦታት ፈሺሉ ኣብ ርጉእ ኩነታት ከም እንርከብ፡ ብዝለዓለ ውዳበ ብምግስጋስ ድማ፡ ሃገርና ብልምዓት ንምብልጻግ ዕቱብ ስራሕ ይካየድ ከምዘሎ ኣረዲኡ።
መንእሰያት ፍልጠቶምን ንቕሓቶምን ብምዕባይ፡ ኣብ ኩሉ ናይ ልምዓት መደባት ብዘይተጉላባነት ኣበርክቶኦም ከዕዝዙ ብምዝኽኻር፡ ብህዝብን ኩለን ኣካላት መንግስትን ዝካየድ ሰፊሕ ናይ ልምዓት መርሓጐደና ተሓንጺጹ ምህላዉ ገሊጹ።
በዚ መሰረት፡ እኹል ቀረብ ማይ ዘውሕስ መደባት ምትግባር፡ መርበብ ጽርግያታት ኣብ ኩሉ ከባቢታት ምስፋሕ፡ ጽገናን ህንጸትን ኣብ ወደባትን ማርሳታት ገማግም ባሕርን፡ ምውሓስ ቀረብኤለክትሪክ ብዝተፈላለየ መልክዓት፡ ምስ መሻርኽቲ ብምውህሃድ ምህናጽ መንበሪ ኣባይቲ፡ ምርግጋጽ መሰረታውያን ዝኾኑ ጽላታት ትምህርትን ጥዕናን፡ ከምኡውን ምዕባይ ኢንዱስትሪያዊ ጽላት፡ ካብ  ዝጅምሩ ናይ ትግባረ መደባት ምዃኖም ዘርዚሩ።
ኣቶ ኣልኣሚን፡ ዞባዊ ሽርክነትን ርግኣትን ንምፍጣር  ኤርትራ ምስ ኩለን ናይ ዞባና ሃገራት ብውህደት ትሰርሕ ከምዘላ እውን ሓቢሩ።
  
ዓዲተከሌዛን – ዝተሰርሐ መጸበዪ ነብሰ-ጾራት፡ ዝምስገን ኣበርክቶ ይገብር
ኣብ ንኡስ ዞባ ዓዲተከሌዛን፡ ብሰንኪ ራሕቂ ቦታ ዘጋጥም ጸገማት ንምቅላል ብኮም ዝተሰርሐ መጸበዪ ነብሰጾራት፡ ኣደታት ብቐረባ ጥዕናአን እናተኸታተላ ብሓገዝ ሰብ ሞያ ጥዕና ክሓርሳ ዝምስገን ኣበርክቶ ይገብር ኣሎ።
ሓላፊ ኮማዊ ሆስፒታል ዓዲተከሌዛን ነርስ ሳሚኤል ኣስመላሽ ንኤሪና ኣብ ዝሃቦ ሓበሬታ፡ ኣብ ምብራቓውን ምዕራባውን ሸነኽ ናይቲ ንኡስ ዞባ ዝርከባ ዓድታት፡ ኣብ ኣገልግሎት ምክትታል ቅድምን ድሕሪን ሕርሲ ክሽገራ ምጽንሐን ጠቒሱ፡ ብዝተኻየደ ጎስጓስን ጻዕርን ግና እቲ መጸበዪ ነብሰጾራት ከምእተሰርሐ ገሊጹ።
ምስ ናይ ዝሓለፈ ዓመት ብምንጽጻር፡ ሎሚ ዓመት ክትትል ቅድሚ ሕርሲ ናይ ዝገብራ ነብሰጾራት መጠን ብ11 ሚእታዊት፣ ኣብ ኮማዊ ሆስፒታል ዓዲተከሌዛን ናይ ዝተገላገላ ከኣ ብ5 ሚእታዊት ዕብየት ከምዘመዝገበ ዝጠቐሰ ነርስ ሳሚኤል፡ እዚ ውጽኢት ናይቲ ዝተዋደደ መጸበዪ ነብሰጾራት ምዃኑ ሓቢሩ።
ሎሚ ዓመት ኣገልግሎት ሕክምና ስኒ ብምኽፋቱ፡ ነበርቲ ናብ ከረንን ኣስመራን ካብ ዝግበር ዝነበረ ጉዕዞን ሃልክን ከምዝደሓኑ ጠቒሱ ድማ፡ ሕክምና ዓይኒ ንምጅማር መደብ ከምዘሎ ኣብሪሁ።
ነርስ ሳሚኤል ኣብ መወዳእታ፡ ነበርቲ ናይተን ካብ ትካላት ጥዕና ራሕቂ ዘለወን ዓድታት መዓልዲን በገሳን ኣጋር ሓካይም ተመዲቦምለን ናይ ቀዳማይ ረድኤት ኣገልግሎት ይረኽባኳ እንተለዋ፡ ብቐረባ ዝተማልአ ኣገልግሎት ዝረኽባሉ ኩነታት ክፍጠር ኣዘኻኺሩ።
  
ኣብ ንኡስ ዞባ ተሰነይ ዝርከባ ኣሃዱታት ሓይልታት ምክልኻል፡ ኣእካል ብወፈራ ይጐንኣ
ኣብ ንኡስ ዞባ ተሰነይ ዝርከባ ኣሃዱታት ሓይልታት ምክልኻል፡ ኣብ ሕርሻታት ደቡባዊ ምዕራብ ዞባ ጋሽባርካ ለሚዑ ዝኸረመ ኣእካል ብወፈራ ይጐንኣ ኣለዋ።
ኣብ ኮርፖረሽን ጥሪትን ዘራእትን  ሓላፊ ሕርሻታት ደቡባዊ ምዕራብ ኣቶ ሓይለዝጊ ሃብተ ኣብ ዝሃቦ ሓበሬታ፡ ሎምዘበን ኣብ ገርሰት፡ ከታይን ዓሊግድርን ኣስታት 7 ሽሕ ሄክታር መሸላ፡ ስምስምን ብልቱግን ከም እተዘርአ፣ ብዝነበረ ህጡር ክራማት ድማ መብዛሕትኡ ጽቡቕ ከም ዝፈረየ ብምግላጽ፡ ኣብዚ እዋንዚ ኣብ ገርሰት ዝርከብ ዝኣኸለ ኣእካል ብውሁድ ተሳትፎ ህዝብን ኣባላት ሓይልታት ምክልኻልን ይእከብ ከም ዘሎ ሓቢሩ።
ነበርቲ ንኡስ ዞባታት ተሰነይ፡ ጎልጅን ሃይኮታን፡ ከምኡውን ኣብቲ ከባቢ ዝርከቡ ኣባላት ሓይልታት ምክልኻል ዘጠቓልል፡ መዓልታዊ ልዕሊ 2300 ዓቕሚሰብ ኣብቲ ስራሕ ይሳተፍ ከም ዘሎ፣ ወፋሮ ብዘርእይዎ ዘለዉ ተወፋይነት ድማ እቲ ማእቶታዊ ዕዮ ጽቡቕ ይሳለጥ ከም ዘሎ ኣብሪሁ።
ኣብቲ ስራሕ ዝሳተፉ ዘለዉ ኣባላት ሓይልታት ምክልኻል ኣብ ዝሃብዎ ርእይቶ፡ ነቲ ስራሕ ኣብ ሓጺር ግዜ ንምዕማም ብውህደት ይሰርሑ ከም ዘለዉ ብምግላጽ፡ ጽቡቕ ምህርቲ ክሕፈስ ትጽቢት ከም ዘለዎም ሓቢሮም።
ድሕሪዚ ኣብ ሕርሻታት ገርሰት ዝካየድ ዘሎ ወፈራታት ዓጺድ ምዝዛሙ፡ ኣብ ከታይ ብሰፊሑ ለሚዑ ዘሎ ኣእካልውን ብተመሳሳሊ ኣገባብ ከም ዝጕናእ፡ ሓላፊ ሕርሻታት ደቡባዊ ምዕራብ ዞባ ጋሽባርካ ኣቶ ሓይለዝጊ ሃብተ ኣብሪሁ።
ንኣበርክቶ ኣብቲ ከባቢ ዝተሰርሓ ዲጋታት ገርሰት፡ ፋንኮራዊን ፋንኮጽሙእን ብዝምልከት ድማ ኣቶ ሓይለዝጊ፡ ሓረስቶትቲ ከባቢ ምስ ዘመናዊመስኖኣዊ ሕርሻ ዝላለዩሉ ባይታ ከምዝረኸቡ ብምጥቃስ፡ ብዝቐስምዎ ዘለዉ ተመኲሮ ከባቢኦም ንምልማዕን መነባብሮኦም ንምልዋጥን ይሰርሑ ከምዘለዉ ኣነጺሮም።
  
ፕረዚደንት ኢሳይያስ፡ ንምክትል ኣቦ-መንበር መሰጋገሪ ወተሃደራዊ ባይቶ ሱዳን ተቐቢሉ ኣዘራሪቡ
ፕረዚደንት ኢሳይያስ ኣፈወርቂ፡ ንምክትል ኣቦመንበር መሰጋገሪ ወተሃደራዊ ባይቶ ሱዳን ሌተና ጀነራል መሓመድ ሓምዳን ዳግሎ፡ ትማሊ 2 ሓምለ ኣብ ህንጻ ሃገር ተቐቢሉ ኣዘራሪቡ።
ኣብቲ ርክብ ፕረዚደንት ኢሳይያስ፡ መሰጋገሪ ወተሃደራዊ ባይቶ ሱዳን ነዚ መሰጋገሪ እዋን ብሰላም ናብ መደምደምታኡ ናይ ምብጻሕ ሓላፍነት ከምዘለዎ ጠቒሱ፡ መንግስቲ ኤርትራ ነዚ ከምዝድግፍ ደጊሙ ኣረጋጊጹ።
ክልቲኦም ወገናት፡ ኣብ ዝምድና ኤርትራን ሱዳንን ገስጋሱን፡ ከምኡውን ምዕባለታት ሱዳን ሓሳብ ተለዋዊጦም።
ብተወሳኺ፡ ብዛዕባ ኣብ ዶብ ኤርትራን ሱዳንን ዘሎ ኩነታት ድሕሪ ምዝታይ፡ እቲ ዶብ ክኽፈት፡ ንኣገባባቱ እትከታተልን እተተግብርን ብላዕለዋይ ኣካል ዝቘመት ሓባራዊት ኮሚተ ድማ ክትምስረት ተሰማሚዖም።
ኣማኻሪ ፕረዚደንት ኣቶ የማነ ገብረኣብ ንኤሪና ኣብ ዝሃቦ ቃል፡ ሱዳን ኣብ ግዜን መወዳእታ ዕለታትን ናይቲ ዝተኣልየ ስርዓት ኣትያቶ ካብ ዝነበረት ሓደገኛ ኩነታት፡ ብቓልሲ ህዝባን ነቲ ቃልሲ ዝድግፍ ወተሃደራዊ መሰጋገሪ ባይቶን ብእወታዊ መገዲ ትወጽእ ከምዘላ ብምሕባር፡ ሱዳናውያን ንግዳማዊ ምትእትታው ወጊድ ኢሎም፡ ነዚ መሰጋገሪ መስርሕ ንኽሓልፉ ዓቕምን ብቕዓትን ከምዘለዎም ኣረጋጊጹ።
ንምኽፋት ዶባት ኤርትራን ሱዳንን ኣገባባቱን ብዝምልከት ድማ፡ ኣቶ የማነ፡ ብመሰረቱ ምዕጻው ዶብ ናይቲ ዝሓለፈ ስርዓት ውሳነምበር ናይመንግስቲ ኤርትራ ምርጫ ከምዘይነበረ ድሕሪ ምንጻር፡ ዶብ ክልቲአን ሃገራት ምስ ዘለዎ ማሕበረቊጠባዊ ምትእስሳር፡ ምኽፋቱ ኣገዳሲ ምዃኑ ኣገንዚቡ።
ኣቦመንበር መሰጋገሪ ወተሃደራዊ ባይቶ ሱዳን ጀነራል ዓብዱልፋታሕ ኣልቡርሃን፡ ብ14 ሰነ ኣብ ኤርትራ ኣብ ዝገበሮ ናይ ሓደ መዓልቲ ምብጻሕ፡ ታሪኻዊ ዝምድና ኤርትራን ሱዳንን ናብ ንቡር ንምምላስን ናብ ሓድሽ ናይ ሽርክነት መድረኽ ንምምዕባሉን፡ ምስ ፕረዚደንት ኢሳይያስ ኣፈወርቂ ብሰፊሑ ከምዝዘተየ ይዝከር።
  
ንቕሓት ደቂ-ኣንስትዮ ዝያዳ ንምብራኽ ይስራሓሉ
ንቕሓት ደቂኣንስትዮ ብምብራኽ፡ተሳትፎአን ኣብ ዝተፈላለየ መዳያትክብ ንምባል ዝተኻየደ ጻዕርታት  ዝያዳ ክሕይል፡ ኣብ ዞባታት ጋሽባርካ፡ ደቡብን ሰሜናዊ ቀይሕ ባሕርን፡ ኣብ ዝተገብረ ገምጋማዊ ኣኼባታት መዘኻኸሪ ቀሪቡ።
ብደረጃ ዞባ ጋሽባርካ፡ ብ24ን 25ን ሰነ ኣብ ባረንቱ ኣብ ዝተኻየደ ርክብ፡ ሓላፊት ሃማደኤ ኣብቲ ዞባ ወይዘሮ ይሕደጋ ዮውሃንስ፡ ኣብ ተሳታፍነት ደቂኣንስትዮ ኣብ ትምህርቲ፡ ዝረአ ዘሎ ዕብየት፡ ኣብ ማሕበራውን ልምዓታውን መደባት ዝረአ ዘሎ ለውጢ፡ እቶም እናሃሰሱ ዝኸዱ ዘለዉ ጐዳእቲ ልምድታትን ካልእን፡ ውጽኢት ናይቲ ምስ ምምሕዳራትን ካልኦት መሻርኽትን ብምውህሃድ ዝካየድ ዘሎ ጐስጓሳት ምዃኑ ሓቢራ።
ብ27 ሰነ ኣብ ከተማ መንደፈራ ኣብ ዝተኻየደ ተመሳሳሊ ርክብ፡ ሓላፊት ሃማደኤ ዞባ ደቡብ ወይዘሮ ሰናይት ኣፈወርቂ፡ ኣብ ምቅላስ ሃሳዪ ልምድታት፡ ምሕያል ተሳታፍነት ደቂኣንስትዮ ኣብ መደብ ትምህርቲ ንዓበይቲ፡ ኣብ ጥዕናዊ ምክትታል ነብሰጾራትን ካልእን   ሰፊሕ ጐስጓሳት ከምእተኻየደ ኣረዲኣ።
ኣብ ባጽዕ ብ28 ሰነ ኣብ ዝተኻየደ ኣኼባ እውን፡ ሓላፊትቲ ጨንፈር ወይዘሮ ጅምዓ ራኪ፡ ንወለዶታት ዝቐጸለ ድሑር ልምድታት ክውገድ፡ ደቂኣንስትዮ ተሳታፍነተን ኣብ ኩሉ መዳያት ከረጋግጻ ከምዝግባእ ኣዘኻኺራ። ምስ ሚኒስትሪ ሓርሻ ብምውህሃድ ኣብ ሕርሻ ንዝነጥፋ ደቂኣንስትዮ ዝግበር ዘሎ ደገፍ ዘተባብዕ ውጽኢት ይርከቦ ከምዘሎ ድማ ሓቢራ።
ፕረዚደንት ሃማደኤ ወይዘሮ ተኽኣ ተስፋሚካኤል፡ ንህሉው ኩነታት ሃገርናን ከባቢናን ዝምልከት መብርሂ ሂባን፡ ደቂኣንስትዮ ብንቑሕ ውዳበ ኣብነታዊ ኣበርክቶ ክገብራ ተላብያን።
  
ጋሽ-ባርካ – ንጥፈታት ምዕቃብ ሓመድን ማይን ንምድንፋዕ ተዘትዩ
ኣብ ዞባ ጋሽባርካ፡ ኮምን ኩለን ኣካላትን ብምጒስጓስ ዝሰላሰል ንጥፈታት ምዕቃብ ሓመድን ማይን፡ ብዝለዓለ ውህደት ክስራሓሉ ከምዘድሊ፡ ብ9 ጥቅምቲ ኣብ ከተማ ባረንቱ ኣብ ዝተገብረ ርክብ ተሓቢሩ።
ኣብቲ ሓለፍቲ ክፍልታት ምምሕዳር ዞባ፡ ሓለፍቲ ሕርሻ ኣብ ንኡስ ዞባታትን ካልኦት ሞያውያን ሕርሻን ዝተረኽቡሉ ገምጋማዊ ኣኼባ፡ ወፍሪ ምዕቃብ ሓመድን ማይን ብምድንፋዕ እቶታውነት ንምኽዕባት፡ መሬት መገሃጫን ማይክዖታትን ንምምሕያሽ፡ ጥብ ዝበለት ማይ ብምዕቃብ ትሕተባይታዊ ማይ ንምህብታም፡ ፍግረመሬት ንምክልኻል፡ ከምኡውን ትሕዝቶ ሓመድ ንምህብታም ብዕቱብ ተታሒዙ ዝስራሓሉ ዘሎ ምዃኑ ተገሊጹ።
ንኩነታት ክራማትን ዘራእትን ብዝምልከት ኣብ ዝቐረበ ጸብጻብ፡ ብደረጃ ዞባ ሎሚ ዓመት ልዕሊ 200 ሸሕ ሄክታር ብክረምታዊ ዘራእቲ፡12 ሽሕ ሄክታር ድማ ብኣሕምልትን ፍረታትን ለሚዑ ኣብ ጽቡቕ ኩነታት ከምዘሎ ተነጺሩ።
ሓላፊ ጨንፈር ዞባዊ ኣገልግሎት ቁጽጽር ኣብ ዞባ ጋሽባርካ ኣቶ ሓጎስ ገብረማርያም ኣብ ዝሃቦ መብርሂ፡ ስ ኢ ብ ራ ሂ ም ዓ ሊ ብሰንኪ ድሕነቱ ዘይተረጋገጸ መግቢ ዝኽሰቱ ሕማማት ንምውጋድ፡ ኣፍረይቲ፡ ኣከፋፈልትን ተጠቀምትን ኣብ ኣገባባት ምፍራይ፡ ምዕቃብን ኣጠቓቕማን መግቢ ዘለዎም ኣፍልጦ ብሓፈሻ፡ ኣብ ኣጠቓቕማ ጸረጻህያይን ባልዕን ድማ ብፍላይ ክብ ብምባል፡ ብሞያውያን ንዝወሃብ ምኽርን መምርሒታትን ክኽተሉ ኣተሓሳሲቡ።
ሓላፊ ጨንፈር ዞባዊ ኣገልግሎት ቁጽጽር ኣብ ዞባ ጋሽባርካ ኣቶ ሓጎስ ገብረማርያም ኣብ ዝሃቦ መብርሂ፡ ስ ኢ ብ ራ ሂ ም ዓ ሊ ብሰንኪ ድሕነቱ ዘይተረጋገጸ መግቢ ዝኽሰቱ ሕማማት ንምውጋድ፡ ኣፍረይቲ፡ ኣከፋፈልትን ተጠቀምትን ኣብ ኣገባባት ምፍራይ፡ ምዕቃብን ኣጠቓቕማን መግቢ ዘለዎም ኣፍልጦ ብሓፈሻ፡ ኣብ ኣጠቓቕማ ጸረጻህያይን ባልዕን ድማ ብፍላይ ክብ ብምባል፡ ብሞያውያን ንዝወሃብ ምኽርን መምርሒታትን ክኽተሉ ኣተሓሳሲቡ።
  
ጨ/ሚ/ትምህርቲ ዞባ ማእከል ንጥፈታቱ ገምጊሙ
ጨንፈር ሚኒስትሪ ትምህርቲ ዞባ ማእከል፡ ብ16 ነሓሰ፡ ኣብ ዓመተትምህርቲ 2018፡ ናይ ዝተግበሮ ስራሓት ገምጋም ኣካይዱ።
ኣብቲ ሓለፍቲ ማእከላይ ቤትጽሕፈት ሚኒስትሪ ትምህርቲ፡ ሓለፍቲ ኣገልግሎት ትምህርቲ ኣብ ንኡሳን ዞባታትን ኣመሓደርቲ ንኡሳን ዞባታትን፡ ሱፐርቫይዘራት፡ ዳይረክተራት፡ ኮሚቴ ወለድን ካልኦት ዝምልከቶም ኣካላትን ዝተረኽቡሉ ኣኼባ፡ ዝነበሩ መደባት ብኹሉ ጐድንታቶም ዘብርህ ጸብጻባት ቀሪቡ።
ብመሰረትቲ ጸብጻባት፡ ኣብ ገለ መማህራን  ብግቡእ ተዳሊኻ ዘይምምጻእ፡ ሰሙናዊ ውጥን ስራሕ ዘይምድላው፡ ደንጒኻ ምምጻእን ዕዮ ተመሃሮ ብግቡእ ዘይምክትታልን፡ ካብቶም ሓሓሊፍካ ዝተራእዩ፡ ግን ከኣ ብኣጋ ክእረሙ ዝግብኦም ጉድለታት ምንባሮም ተሓቢሩ።
ኣብ ድስፕሊን ተመሃሮ፡ ብፍላይ ኣብ ካልኣይ ደረጃ ምስ ባህሪያዊ ለውጢ ዝኽሰቱ ዝነበሩ ኣሉታዊ ተርእዮታት፡ ብዙሕ ምምሕያሻት ከምእተራእየ፡ ብኣኡ መንጽር ተሳታፍነት ኣብ መኣዲ ትምህርትን ውጽኢት ተመሃሮን ብእወታ ከም ዝግምገም እቲ ጸብጻብ ኣረዲኡ።
ንወፍሪ ክረምታዊ ልምዓትብዝምልከት፡ ሎሚ ዓመት 4220 ደቂኣንስትዮ ዝርከባኦም 8700 ተመሃሮን 475 ኣለይቶምን ኣብ 67 ነቚጣታት ከምእተዋፈሩ፡ ብሰንኪ ሕጽረት ቀረብ ፈልሲን ኣገልግሎት መጓዓዝያን ግን፡ ካብቲ ክትከል ዝተመደበ ፈልሲታት፡ ሓደ ርብዒ ጥራይ ከምእተተግበረ በሪሁ።
ሓላፊ ጨንፈር ሚኒስትሪ ትምህርቲ ዞባ ማእከል መምህር በላይ ሃብተጋብር፡ ንዝበለጸ ውጽኢትን ተወዳዳርነትን፡ ከምኡውን ጠንቂ ብኩራትን ምቊራጽን ተመሃሮ ተለልዩ ፍታሕ ንምንዳይ፡ ብዕቱብ ክስራሓሉ ምዃኑ ገሊጹ።
ዋና ዳይረክተር ክፍሊ ማሕበራዊ ኣገልግሎት ዞባ ማእከል  ኮሎኔል ገብረሃንስ ገብረገርግስ፡ ኮሚተታት ወለዲ ኣብ መስርሕ ምምሃርን ምስትምሃርን ንዝገብራኦ ዘለዋ ኣበርክቶ ሞጒሱ። ተወዳዳርነት ደቂኣንስትዮ ኣብ ኩሉ ደረጃታት ንምብራኽ፡ ብውህደት ክስራሕ ድማ ኣዘኻኺሩ።
  
ጋዜጣዊ መግለጺ
ስቴት ሚኒስተር ንግስነት ስዑዲ ዓረብ ንጉዳያት ኣፍሪቃ፡ ምስ ናይ 9 ጥሪ ሕታም ጋዜጣ ኣልሻርቕ ኣልኣውሰጥ ኣብ ዘካየዶ፡ ንስትራተጂካዊ ኣገዳስነት ቤትምኽሪ ምስ ቀይሕ ባሕሪን ወሽመጥ ዓደንን ዝዳወባ ሃገራት ዝምልከት ነዊሕ ቃለመሕትት፡ ካብቲ ቀንዲ ጉዳይ ተኣልዩ፡ ብዛዕባ ፍታሕ ግጭታትን ጎንጽታትን ኣብ ኣፍሪቃ ንተራ ቀንዲ ተዋሳእቲ ዘነኣእስ መግለጺ ሂቡ።
ኣብ መግለጺኡ፡ ንግስነት ስዑዲ ዓረብ ኣብ ኣፍሪቃ ኣብ መንጎ ኣሕዋት ንዝለዓል ጐንጽታት ንምፍታሕ ንእተካይዶ ጻዕሪ ብምጥቃስ፡ ኣብዚ ጉዳይዚ፡ ንግስነት ስዑዲ ዓረብ መሪሕ እስላማዊ ተራኣ ትጻወት ከምዘላ፡ እቲ ናይ ፈለማ ፍረ ጻዕራ ድማ ታሪኻዊ ስምምዕ ሰላም ኤርትራን ኢትዮጵያን እዩ ይብል።
እዚ መግለጺዚ፡ ምስ ኣመዓባብላን ሓቂታትን ናይቲ ታሪኻዊ ስምምዕ ዝዀነ ምትእስሳር የብሉን። ዋላኳ ንሰናይ ድሌት ኣህጉራውያን መሻርኽትና ሞጐስ ክንህብ ንቡር እንተዀነ፡ ንኣፍሪቃን ብኣፍሪቃ ዝተመዝገቡ ዓወታትን ነፊጉ ዘየሎ ዛንታ ዝጸዊ ዘይግቡእ ጥራይ ዘይኰነ፡ ንምስሊ ንግስነት ስዑዲ ዓረብውን ብኣሉታ ዝጸሉዩ።
ሚኒስትሪ ዜና
ኣስመራ
13 ጥሪ 2020
  
ኣብ ኣተዓቓቕባ ብራናታትን ንዋየ ቅዱሳንን ትምህርቲ ይወሃብ ኣሎ
ብማእከል ምርምርን ስነዳን ህግደፍን ቤትጽሕፈት መንበረ ፓትርያርክ ኦርቶዶክስ ተዋህዶ ቤተክርስትያን ኤርትራን ዝተወደበ፡ ኣብ ዕቃበን ኣሰራርዓን ሃይማኖታዊ ብራናታትን ንዋየ ቅዱሳንን ዘተኰረ ስልጠና ይወሃብ ኣሎ።
ነዚ ትማሊ 26 ነሓሰ ዝጀመረ ናይ ሓሙሽተ መዓልታት ስልጠና፡ ካብ ኮለጅ ምሕደራ ዋኒንን ማሕበራዊ ስነፍልጠትን ዓዲቐይሕ፡ ካብ መንፈሳዊ ኮለጅ ደብረሲና ቅድስተስላሴ፡ ካብ ቤትጽሕፈት መንበረ ፓትሪያርክ፡ ከምኡውን ካብ ማእከል ምርምርን ስነዳን ህግደፍ ዝተዋጽኡ 25 ክኢላታት ይሳተፉዎ ኣለዉ።
እቲ ካብ ዩኒቨርሲቲ ሃምቡርግ  ጀርመን ብዝመጹ ክኢላታት ዝወሃብ ዘሎ ትምህርቲ፡ ብኣውራኡ ኣብ ኣቃውማን ቅዲን ስነጽሑፍ ቋንቋ ግእዝን ካልእ ጥንታዊ ጽሑፋትን ዝሓቘፈ እዩ። ምድጅታልን ኣሰራርዓን ጽሑፋት እውን ኣካል ናይቲ ትምህርቲ እዩ።
ተሓጋጋዚ ኣመሓዳሪ መንበረፓትሪያርክ ዲያቆን ግርማይ ዘርኣይ፡ ጥንታውያን ብራናታት ግእዝ  መግለጺ ስልጣነ ስለዝኾኑ፡ እቲ ስልጠናን ካብኡ ዝርከብ ፍልጠትን ኣገዳስነቱ ዕዙዝ ምዃኑ ኣረዲኡ።
ዳይረክተር ማእከል ምርምርን ስነዳን ህግደፍ ወይዘሮ ኣዜብ ተወልደ ብወገና፡ እዚ ምስ ዩኒቨርስቲ ሃምቦርግ ብዝተገብረምርድዳእ ተወሲዱ ዘሎ ተበግሶ፡ ኣካል ናይቲ ሰነዳት ብስነፍልጠታዊ መጽናዕቲ ንምዕማቖም ዝካየድ ጻዕሪታት ከምዝኾነ ሓቢራ።
  
ሚኒስተር ፍትሒ፡ ንኤርትራውያን ኣብ ስያትልን ከባቢኣን ሰሚናር ኣካዪዳ
ሚኒስተር ፍትሒ ፎውዝያ ሃሽም፡ ንኤርትራውያን ነበርቲ ስያትልን ከባቢኣን  ሕቡራት መንግስታት ኣመሪካ፡ ብ17 ነሓሰ፡ ኣብ ህሉው ኩነታት ሃገርን መጻኢ ኣመታቱን፡ ከምኡውን ኣብ ዞባዊ ምዕባለታት ዘተኰረ ሰሚናር ኣካዪዳ።
ቅድሚ ናጽነትን ድሕሪ ናጽነትን ንዝነበሩ ዝተፈላለዩ መድረኻትን ብድሆታቶምን ብዝምልከት ዝርዝራዊ መግለጺ ዝሃበት ሚኒስተር ፎውዝያ፡ ኣብ ኩሎም ጽንኩራት መድረኻት ዝተራእየ ሓያል ጽንዓትን መኸተን፡ ንህዝቢ ኤርትራ፡ ውሑዳት መዳርግቲ ጥራይ ዘለዎ ጽኑዕን ሓቦኛን ህዝቢ ከምዘስምዮ ገሊጻ።
ኣብዚ ሕጂ ተኣትዩ ዘሎ መድረኽ ሰላም፡ ብምሉእ ሓይልና ንሃገራዊ ልምዓትን ምርግጋጽ ዘላቒ ምዕባለን ተበጊስና ኣሎና ድሕሪ ምባል ድማ፡ እዚ መደባትዚ ብቐንዱ ብመትከል ርእሰምርኰሳ ዝካየድን ናይ ምግባር ዓቕሚ ኤርትራዊ መንእሰይ ብዝበለጸ ዘደንፍዕን ክኸውን፡ ብዕቱብ ይስራሓሉ ከምዘሎ ኣረዲኣ።
ሚኒስተር ፎውዝያ፡ ምህናጽ ትሕተቅርጺ ከዘንቲ ማይ፡ ሕርሻ፡ ከምኡውን ሃገራውን ዶብሰገርን መራኸቢ ጽርግያታትን እቶም ቀዳምነት ተዋሂቡዎም ዝሰላሰሉ ዘለዉ መደባት ምዃኖም፡ ኣብኡ ዝርአ ዘሎ ተወፋይነትን ሞያዊ ኣበርክቶን መንእሰያት ድማ፡ ዝለዓለ ክብሪ ዝወሃቦ ምዃኑ ኣስሚራትሉ።
ኩሉ ዝካየድ መደባት ልምዓትን መኸተን፡ ናይ መወዳእታ ሸቶኡ፡ ናጻ ፖለቲካዊ፡ ቊጠባውን ማሕበራውን መስመር ዘውሓሰት ሕፍርቲ ሃገር ምርግጋጽ ምዃኑ ብኣብነታት ኣሰንያ ዘረድአት ሚኒስተር ፎውዝያ፡ ኣብዚ ሃገራዊ ዕማምዚ፡ ኩሉ ዜጋ ኣበርክቶ ክገብር ዜግነታዊ ሓላፍነቱ ከምዝኾነ ኣገንዚባ።
ኣብ መወዳእታ፡ ካብ ተሳተፍቲ ኣብ ዝቐረበላ ሕቶታትን ርእይቶታትን መብርሂ ሂባ።
  
ላዕለዋይ ልኡኽ ኤርትራ፡ ኣብ 7ይ መጋባእያ ‘ቲካድ’ ይሳተፍ ኣሎ
ብሚኒስተር ጉዳያት ወጻኢ ኣቶ ዑስማን ሳልሕ፡ ኣማኻሪ ፕረዚደንት ኣቶ የማነ ገብረኣብን ኣምባሳደር ኤርትራ ኣብ ጃፓን ኣቶ እስቲፋኖስ ኣፈወርቂን ዝቘመ ላዕለዋይ ልኡኽ ኤርትራ፡ ትማሊ 28 ነሓሰ፡ ኣብ ዮኮሃማ  ጃፓን ኣብ ዝተኸፍተ 7ይ ኣህጉራዊ መጋባእያ ቶክዮ ንልምዓት ኣፍሪቃቲካድ፡ መልእኽቲ ፕረዚደንት ኢሳይያስ ኣፈወርቂ ኣቕሪቡ።
ፕረዚደንት ኢሳይያስ ኣብ መልእኽቱ፡ ናይ መንግስቲ ጃፓን ዕቱብን ዘይሕለልን ተገዳስነት ንምምስራት ሽርክነት ምስ ኣፍሪቃ  ብስም መንግስቲ ኤርትራ ምስጋና ድሕሪ ምቕራብ፡ ቲካድ ካብ ዝብገስ  ኣብ ውሽጢዚ ዝሓለፈ ዓመታት፡ ብዓለም ደረጃ ዝተኸስተ ለውጥታት ደርማስ ምዃኑ፡ እንኮቐጽራዊ ዓለም ክውን ንምግባር ዝተሃቀነ ኩሉ ፈተነታት ከምዘይተዓወተ፡ ቁጠባውን ልምዓታውን ዕብየት ጐብለላት ብዝተፈላለየ ናህሪ ብምስጓሞም  ኣሰራርዓ ደረጃታት ከምእተገላበጠ ኣረዲኡ። ብመንጽርቲ ምግልባጣት ኣብ ዝተፈላለየ ክፍልታት ዓለምና ዝርአ ዘሎ ኩሉ ዓይነት ምሕቋናት፡ ኣስተብህሎ ዝሓትት ምዃኑድማ ኣገንዚቡ።
ምሉእ ትሕዝቶ መልእኽቲ ፕረዚደንት ኢሳይያስ ኣብ ሳጹን ረአ
ቀዳማይ ሚኒስተር ጃፓን ሺንዞ ኣበ ኣብ ዘስመዖ መኽፈቲ መደረ፡ ኣብ መንጎ ኤርትራን ኢትዮጵያን ንዝተበጽሐ ስምምዕ ሰላምን ምሕዝነትን ብምምጓስ፡ ኣብ ምድንፋዕ ዞባዊ ሰላምን ምዕባለን ዓቢ ኣስተዋጽኦ ከምዝገበረ ገሊጹ።
ሻብዓይ ኣህጉራዊ መጋባእያ ቶክዮ ንልምዓት ኣፍሪቃ ቲካድ፡ ክሳብ 30 ነሓሰ ክቕጽል እዩ።
  
ጋሽ-ባርካ – ንቕሓት ሕብረተሰብ ኣብ ልግሲ ደም ይብርኽ
ኣብ 2015 ዝተመስረተ ዞባዊ ማሕበር ወለንታውያን ለገስቲ ደም ኣብ ዞባ ጋሽባርካ፡ ንቕሓት ሕብረተሰብ ኣብ ወለንታዊ ልግሲ ደም ብምብራኽ፡ ጠለብ ደም ትካላት ጥዕና ኣብ ምምላእ ልዑል ኣስተዋጽኦ ከምዝገበረ፡ ብ15 ጥቅምቲ ኣብ ዝተቓንዐ ካልኣይ ጉባኤ ተገሊጹ።
ኣቦመንበር ዞባዊ ማሕበር ኣቶ ገብረመስቀል እምባየ ኣብ ዘቕረቦ ናይ ሓሙሽተ ዓመታት ጸብጻብ፡ ናይ ባጀትን መሳለጥያን ብድሆታት እኳ እንተሎ፡ ሳላ ጻዕሪ ኣባላቱ፡ ንከተማታት ባረንቱ፡ ተሰነይን ኣቑርደትን ማእከል ብምግባር ብዝተኻየደ  ልዕሊ 36 ሽሕ ዜጋታት ዝተሳተፉዎ ጐስጓሳት፡ ቁጽሪ ወለንታውያን ለገስቲ ደም 450 ከምዝበጽሐ፡ ብዝተኻየደ ወፍሪ ድማ 1480 ከረጺት ደም ከምእተኣከበ ሓቢሩ።
ኣቦመንበር ሃገራዊ ማሕበር ወለንታውያን ለገስቲ ደም፡ ኣቶ ሳምሶን ገብረስላሴ ብወገኑ፡ ኣብ ዞባ ጋሽባርካ ዝጸንሐ ግጉይ መረዳእታ ምቕያሩን፡ ቁጽሪ ወለንታውያን ለገስቲ ደም ምብርካቱን፡ መርኣያ ናይ ዝተኻየደ ጻዕሪ ምዃኑ ብምጥቃስ፡ ብዝትካእ ደም ዘይትትካእ ሂወት ምድሓን፡ ንማሕበር ጥራይ ዝግደፍ ዕማም ስለዘይኮነ፡ ነፍሲወከፍ ዜጋ ኣበርክቶ ክገብር ኣተሓሳሲቡ።
ወኪል ሃገራዊ ባንክ ደም ኣቶ መሓሪ ኣብርሃ ድማ፡ ኣወዳድባ ሃገራዊ ማሕበር ወለንታውያን ለገስቲ ደም ክሳብ ንኡሳን ዞባታት ምውራዱ፡ ነቲ ኣብ ርሑቕ ከባቢታት ዘጋጥም ዝነበረ ስእነት ደም ዘስዕቦ መጠን ሞት ከምዘጉደሎ ኣረዲኡ።
ኣብ መወዳእታ፡ ንማሕበር ወለንታውያን ለገስቲ ደም ዞባ ጋሽባርካ እተካይድ 20 ዝኣባላታ ፈጻሚት ቦርድ ተመሪጻ።
  
ፕረዚደንት ኢሳይያስ፡ ንፍሉይ ልኡኽ ጃፓን ኣዘራሪቡ
ፕረዚደንት ኢሳይያስ ኣፈወርቂ፡ ትማሊ 15 ነሓሰ ኣብ ሰዓታት ቅድሚ ቐትሪ፡ ንፍሉይ ልኡኽ ቀዳማይ ሚኒስተር ጃፓን ተቐቢሉ ኣዘራሪቡ።
እቲ ፍሉይ ልኡኽ፡ ፕረዚደንት ማሕበር ቁጠባን ልምዓትን ኣፍሪቃ ሚስተር ተትሱሮ ያኖ፡ ከምኡውን ምክትል ሚኒስተር ጉዳያት ወጻኢነበርን ኣባል ቤትምኽርን ኣምባሳደር ዮሺፉሚ ኦካሙራ ዘጠቓለለ እዩ።
ኣብ ኣዳራሽ ሃገር ኣብ ዝተኻየደ ርክብ፡ ፕረዚደንት ኢሳይያስ፡ ጃፓን ምስቲ ኣብ ዞባና ተኸሲቱ ዘሎ ሓድሽ ናይ ሰላምን ምትሕብባርን ሃዋህው፡ ኣብ ምዕባለ ኣፍሪቃ ብሓፈሻ ኣብ ምዕባለ ዞባ ቀርኒኣፍሪቃ ድማ ብፍላይ፡ ዓቢ ኣበርክቶ ክህልዋ ትጽቢት ከምዝግበር ኣገንዚቡ። ኤርትራ ንክልተኣዊ ሽርክነታዊ መደባት ዘደንፍዕ ናይ ወፍሪ ዕድላት ከምኡውን ኣብዚ መዳይዚ ኣበርክቶ ንዝገብራ ናይ ጃፓን ብሕታዊ ትካላትከም እተተባብዕን ከም እትቕበልን ድማ ነቲ ልኡኽ ኣረጋጊጹሉ።
ክልቲኦም ወገናት ብተወሳኺ፡ ኣብ መንጎ ኤርትራን ጃፓንን ኣብ ጽላታት ትምህርቲ፡ ሃብቲ ዓሳን ልምዓት ማይን፡ ከምኡውን ኣብ ትሕተቅርጺ ክምዕብል ኣብ ዝድለ ክልተኣዊ ምትሕብባር ኣስፊሖም ተመያዪጦም።
ኣብ መወዳእታ፡ ነቲ ኣብ ምዝዛም ናይዚ ወርሒዚ ኣብ ጃፓን ክካየድ ትጽቢት ዝግበረሉ  ሓባራዊ ኣኼባ ኣፍሪቃን ጃፓንን ብዝምልከት፡ ሓሳብ ተለዋዊጦም።
ፍሉይ ልኡኽ ጃፓን፡ ሃገሩ ካብ ዞባዊ ምትሕብባር ሓሊፋ፡ ምስ ኤርትራ ንዝካየድ ሽርክነታዊ ምትሕግጋዝ ንምድንፋዕ ዘለዋ ድልውነት ኣረጋጊጹ።
ኣብቲ ርክብ፡ ብወገን ኤርትራ፡ ሚኒስተር ጉዳያት ወጻኢ ኣቶ ዑስማን ሳልሕ ተረኺቡ ነይሩ።
  
ጋሽ-ባርካ – ኣመሓዳሪ ዞባ ኣብ መደባት ልምዓት መብርሂ ሂቡ
ኣብዚ ዓመትዚ፡ ኣብ ኩለን ንኡሳን ዞባታት ጋሽባርካ፡ ብልዑል ተሳታፍነት ህዝቢ  ምዕቃብ ማይን ሓመድን ምግራብን ዝሓቘፉ ዓበይቲ ልምዓታዊ መደባት ክትግበሩ ምዃኖም ተገሊጹ።
ኣመሓዳሪ ዞባ ኣቶ ኣብርሃ ጋርዛ፡ ብ21ን 22ን ጥሪ ኣብ ባረንቱ ኣብ ዝተኻየደ ኣኼባ ኣብ ዝሃቦ መግለጺ፡ ሰፊሕ ናይ ልምዓት ጸጋታት ኣብ መዓላ ንምውዓል፡ ኣድማዒ መደባት ምዕቃብ ሓመድን ማይን ክካየድ፡ ዝበረሰ ሃብቲ ገረብ ንምትካእ ወፍርታት ምግራብ ክሰላሰል፡ ከምኡውን ኣብ መእለዪ ወሓይዝ ዕቱብ መደባት ክትግበር ምዃኑ ሓቢሩ።
ኣብ መዳይ ትምህርቲ እውን፡ ተሳታፍነት ተመሃሮ ኣብ ትምህርቲ ንምርግጋጽን ብቕዓት ምምሃርን ምስትምሃርን ንምሕያልን ልዑል ቈላሕታ ክወሃቦ ምዃኑ ኣረዲኡ።
ኣመሓዳሪ ዞባ ኣብ መወዳእታ፡ ምስ መደባት መኸተ ልምዓት ተዛሚዶም ዝሰላሰሉ ንጥፈታት ንምሕያል፡ ኩሉ ኣካል ሕበረተሰብ ሱታፈኡ ከዕዝዝ ምእንቲ፡ ብኣጋ ክስራሓሉ ምዃኑ ኣረጋጊጹ።
ኣወሃሃዲ መኸተ ልምዓት ምዕራባዊ ዞባ ብሪጋደር ጀነራል ተኽለ ክፍላይ፡ ልምዓታዊ መደባትቲ ዞባ ጭቡጥ ውጽኢት ከረጋግጽ፡ ውህደት ኣሰራርሓ ክሕይል ብምዝኽኻር፡ ብፍላይ ኣብ ምእካብ ግብሪ ጥሪትን ሕርሻ ገጠርን ዘሎ ዝሕታለ ንምብርባር፡ ተራ ኣመሓደርቲ ክዓዝዝ ተላብዩ።
ተሳተፍቲ ኣብ መወዳእታ፡ ነዚ ዓመት ዝተወጠኑ መደባት ብዝጸፈፈ ንምስልሳሎም፡ ሕጽረት መሳርሒታት ፍታሕ ክናደየሎም ሓቲቶም።
  
ኤርትራ፡ ኣብ ኣኼባ ባኩ-ኣዘርባጃን ተሳቲፋ
ኤርትራ፡ ብ23ን 24ን ጥቅምቲ ኣብ ከተማ ባኩኣዘርባጃን ኣብ ዝተኻየደ መዳለዊ ሚኒስተራዊ ኣኼባ ንመበል 18 ኣኼባ መራሕቲ ሻራ ዘይብለን ሃገራት ተሳቲፋ።
ኣብዚ ወከልቲ 120 ኣባል ሃገራት ዝተሳተፉሉ ኣኼባ፡ ቀዋሚት ኣምባሳደር ኤርትራ ኣብ ውድብ ሕቡራት ሃገራት ኣምባሳደር ሶፍያ ተስፋማርያም፡ መርገጺ ኤርትራ ኣብ ዞባዊ ምዕባለታት ሰላምን ምትሕግጋዝን፡ ከምኡውን ብጉልባብ ሰብኣዊ መሰላት  ፖለቲካዊ ኣጀንዳታት ንምስግዳድ ዝግበር ዘሎ ዓሎቕ ዘነጽር ቃል ኣቕሪባ።
እዚ ኣኼባዚ፡ ነቲ ሓባራዊ ምኽባር ልኡላውነት፡ ዘይምጥቕቓዕ፡ ዘይምትእትታው ኣብ ውሽጣዊ ጉዳያትን ማዕርነትን ዝብል ዝርከቦ  ዓሰርተ መትከላት ባንዱንግ ዘረጋግጽ እዩ ክትብል መደረኣ ዝጀመረት ኣምባሳደር ሶፍያ፡ ምድልዳል ኣህጉራዊ ሰላምን ጸጥታን እቲ ኣውራ መትከል ምንቅስቓስ ሻራ ናይ ዘይብለን ሃገራት ብምዃኑ፡ እቲ ምንቅስቓስ ነቲ ኣብ ዞባ ቀርኒ ኣፍሪቃ ዝርአ ዘሎ እወታዊ ምዕባለታት ኣፍልጦ ምሃቡ ሞጒሳ።
ታሪኻዊ ሓባራዊ ስምምዕ ሰላምን ምሕዝነትን ኤርትራን ኢትዮጵያን፡ ስሉሳዊ ስምምዕ ኤርትራን ኢትዮጵያን ሶማልያን ንምድልዳል ዞባዊ ሰላምን ጸጥታን፡ መራሕቲ ኤርትራ፡ ኢትዮጵያን ደቡብ ሱዳንን ዞባዊ ውህደት ንምድንፋዕ ዘውጽእዎ ሓባራዊ መግለጺ፡ ከምኡውን ኤርትራን ጅቡቲን ሓድሽ ናይ ምትሕግጋዝ ምዕራፍ ንምርሓው ዝኣተዋኦ መብጽዓ፡ ኣብቲ ንዓሰርተታት ዓመታት ብምጥርጣርን ግጭትን ተጐቢኡ ዝጸንሐ ዞባና፡ መዋእል ሰላምን ተስፋን ከምዝኸፈተ ኣብሪሃ።
ኣብዚ ቀረባ እዋናት ኣብ ሪፓብሊክ ደቡብ ሱዳንን ሪፓብሊክ ሱዳንን ዝተራእየ ምዕባለታት እውን፡ ንድሌታትን ምንዮትን ዘላቒ ምዕባለ ህዝብታት ናይዚ ዞባ ብፍላይ፡ ኣህጉርና ኣፍሪቃ ድማ ብሓፈሻ ክብ ዘብል ምዃኑ ዝጠቐሰት ኣምባሳደር ሶፍያ፡ ኤርትራ ምስ ጐረባብታ ሓቢራን ተወሃሂዳን፡ ንተሃድሶ ናይዚ ዞባን ምዕዛዝ ሰላም፡ ጸጥታን ቁጠባዊ ውህደትን ከም እትሰርሕ ኣረጋጊጻ። ኤርትራ ንስለቲ፡ ፖለቲካዊ ናጽነትን ዘይምትእትታው ኣብ ሓድሕዳዊ ጉዳያትን ዝብል መትከላት ምንቅስቓስ ሻራ ናይ ዘይብለን ሃገራት፡ ብጽንዓት ደው ኢላ ከም እትምጒት ድማ ኣነጻራ።
ኣምባሳደር ሶፍያ፡ ዕቱብነት ትግባረ ኣህጉራዊ ሕጊ ንዘላቕነት ኣህጉራዊ ሰላምን ጸጥታን ኣገዳሲ ምዃኑ  ጽኑዕ እምነት ኤርትራ ከምዝኾነ ብምግላጽ፡ ምብኳር ናይዚ፡ ንተወሳኺ ግጭት፡ ዘይምርግጋእን ጐንጽን ስለዘቃልዕ፡ ዕቱብ ቈላሕታ ክወሃቦ ከምዝግባእ ኣገንዚባ።
ንጉዳይ ሰብኣዊ መሰላት ብዝምልከት፡ ኤርትራ  ኩሎም ሰብኣዊ መሰላት ብዘይኣፈላላይ፡ ማዕረ ኣድህቦ ክወሃቦም ጸቒጣ ከምእትሓትት ብምሕባር፡ ኣብዚ እዋንዚ ፖለቲካዊ ኣጀንዳታት ንምስግዳድ፡ ምትእስሳር ምስ ዘይብሎም ጉዳያት ከም መሳርሒ ክለዓል ምርኣይ ዘሕዝን ምዃኑ ገሊጻ። ኤርትራ፡ እዚ ጉዳይዚ ብዕቱብ ክዝተየሉ ከምእትደሊ ድማ ኣነጺራ።
መበል 18 ኣኼባ መራሕቲ ሻራ ዘይብለን ሃገራት፡ ሎሚን ጽባሕን ክካየድ እዩ።
  
ኣመሓዳሪ ዞባ ሰ/ቀ/ባሕሪ ዘራእቲ ፎሮ ተዓዚቡ
ኣመሓዳሪ ዞባ ሰሜናዊ ቀይሕ ባሕሪ፡ ብሪጋደር ጀነራል ተኽለ ልብሱ፡ ብ18 ጥሪ ዘራእቲ ምምሕዳራት ከባቢ ዙላ፡ ኣፍታን ፎሮን ኣብ ዝተዓዘበሉ  ሓረስቶት ነቲ ኣብ ጽቡቕ ደረጃ ዝበጽሐ ኣእካሎም፡ ኣብ ቆፎኡ ክሳብ ዝኣቱ ዕቱብ ምክትታል ክገብሩሉ ኣዘኻኺሩ። ተራ ኣመሓደርቲ ከባብን ሞያውያን ሕርሻን ክዓዝዝ እውን ተላብዩ።
ሓረስቶት ክሳብ መወዳእታ ዝግባእ ጻዕሪ እንተደኣ ገይሮም፡ ፍረ ጻዕሮም ከምዘይስእኑ ዝጠቐሰ ብሪጋደር ጀነራል ተኽለ፡ ሕርሻታት ንኡስ ዞባ ፎሮ ብዘመናዊ ኣገባብ እንተደኣ ተሓሪሱ፡ ኣብ ጃምላዊ እቶት ናይቲ ዞባ ጥራይ ዘይኮነ፡ ብሃገር ደረጃ ዘይነዓቕ ኣበርክቶ ከምዝህልዎ ኣገንዚቡ።
ሓረስቶት ካብ መንግስቲ ከይተጸበዩ፡ ብዘለዎም ናውቲ ሳላ ዝሓረሱን ሳላ ዝዘርኡን፡ ግራውቶም ኣብ ፍረ ከምዝበጽሐ ጠቒሱ ድማ፡ ዓግማቶምን ጀሪፋቶምን ንምጽጋን ኣብ ዘካየድዎ ስራሓት፡ ምምሕዳር ዞባ ኣድላዪ ምድግጋፍ ከም ዝገብረሎም ኣረጋጊጹ።
ሓላፊ ቤትጽሕፈት ሕርሻ ኣብቲ ንኡስ ዞባ ኣቶ ተስፋይ ተወልደ፡ ኣብ ምምሕዳራት ከባቢ ዙላ፡ ኣፍታን ፎሮን 300 ሄክታር ከምእተሓርሰ፡ ኣብ መጀመርያ ጽቡቕ ማይ ስለዝሰተየ ድማ ኣብ ደረጃ ምውላድን ምሽዋትን በጺሑ ምህላዉ ኣረዲኡ።
እቲ ዝሰፍሐ ዕፉን፡ ዝተረፈ ድማ መሸላ ምዃኑ ዝሓበረ ኣቶ ተስፋይ፡ ደሓን ዝኾነ እቶት ክርከብ ትጽቢት ከምዘሎ ገሊጹ።
  
ሃገራዊ ፈስቲቫል፡ ካብ 16 ክሳብ 22 ነሓሰ ክካየድ እዩ
ሃገራዊ ፈስቲቫል ኤርትራ ፡ ባህሊ ጽንዓት ብጽንዓት ብዝብል ቴማ፡ ካብ 16 ክሳብ 22 ነሓሰ ኣብ ቀጽሪ ኤክስፖ  ኣስመራ ክካየድ እዩ።
ኮሚሽነር ባህልን ስፖርትን ኣምባሳደር ዘመደ ተኽለ ምስ ኤሪና ኣብ ዘካየዶ ቃለመሕተት፡ እዚ ዓቢ ሃገራዊ ንግደት፡ ዓመት መጸ ተመኲሮ እናተደለበ ብውድድራዊ መልክዕ ከምዝካየድ፡ ሎሚ ዓመትውን ኩለን ዞባታት ዘዝውንናኦ ትሕዝቶ ጸጋታትን ኣብ ብዙሕነትና ዘሎ ጽባቐን ከንጸባርቓ ምእንቲ፡ ካብ ነዊሕ እዋን ኣትሒዘን ከካይድኦ ዝጸንሓ ምድላዋት፡ ኣብ ናይ መጨረሻ መልክዑ በጺሑ ከምዘሎ ሓቢሩ።
ፍሉይነት ትሕዝቶ ዘይኮነ፡ ፍሉይነት ኣቀራርባ ክህሉዩ ትጽቢት ዝግበር ዝበለ ኣምባሳደር ዘመደ፡ ዞባታት ዘለወን ባህርያዊ ጸጋታት ዘንጸባርቓሉ ኣዳራሽ ምርኢት፡ ረቂቕ ባህላዊ ውርሻታት ዝቐርበሉ ያታዊትልሂትን ሙዚቃን፡ ድኰና ኣባይትን ዕለታዊ መነባብሮ ብሄራትን ዝቐርበሉ ቁሸት፡ ስነጥበባዊ ውድድራት፡ ምርኢት ምህዞን ሰንዓን፡ መሸጣ ዝተፈላለየ ኣቑሑ ዝካየደሉ ባዛር፡ ምርኢት ቅርጻን ቅብኣን፡ መደባት ኣፋዊ ያታ፡ ምርኢት ፍርያት ትካላት፡ ኣዘናጋዒን መሃሪን መደባት ህጻናትን ቈልዑን፡ ምርኢትን መሸጣን መጻሕፍትን ካልእን ዘጠቓልል ትሕዝቶ፡ ኣብ ኣገባብ ኣቀራርባኡ ፍሉይነት ተገይሩሉ ከምዘሎ ገሊጹ።
ኣብ እዋን ፈስቲቫል ኣብ ወሃብቲ ኣገልግሎት ንዝርአ ናህሪ ዋጋ ሃለኽቲን ጉዳይ ኣገልግሎት መጓዓዝያን ብዝምልከት፡ ኣምባሳደር ዘመደ፡ ዝተወሰነ ዋጋታት ከምዘሎ፡ ካብኡ ንላዕሊ ንኸይሸጡ ድማ ምቁጽጻር ክግበረሎም ምዃኑ ብምሕባር፡ ጉዳይ መጓዓዝያ እውን ከምቲ ልሙድ ምስ ዝምልከቶም ኣካላት ብምትሕብባር ብቑዕ ምድላዋት ተገይሩ ከምዘሎ ኣገንዚቡ።
ህዝቢ ነቲ ዝቐርብ መደባት ብዝግባእ ከስተማቕሮ ምእንቲ፡ ዕለታዊ ብመራኸቢ ብዙሃን ሃገርና ንዝወሃብ ሓበሬታ ክከታተል ድማ ኣዘኻኺሩ።
  
ማእከል – ኣብ ምም/ከባቢ ዓዲ-ንፋስ መደበር ጥዕና ተኸፊታ
ኣብ ምምሕዳር ከባቢ ዓዲንፋስ  ንኡስ ዞባ ኣኽርያ፡ ሓዳስ መደበር ጥዕና ብ2 ለካቲት ተመሪቓ ንኣገልግሎት ድልውቲ ኰይና።
ኣብቲ ናይ ምምራቕ ስነስርዓት፡ ኣብ ጨንፈር ሚኒስትሪ ጥዕና ዞባ ማእከል ሓላፊት ሰሜናዊ ምዕራብ ኣስመራ፡ ሲስተር ሂወት ገብረኪዳን፡ ምኽፋት መደበር ጥዕና ዓዲንፋስ፡ ኣካል ናይቲ ዜጋታት ኣብ ውሽጢ 5 ኪሎሜተር ኣገልግሎት ጥዕና ክረኽቡ ክካየድ ዝጸንሐ ጻዕሪ ምዃኑ ገሊጻ።
እዛ ብሸውዓተ ክፍልታት ዝቘመትን መሰረታዊ ናውቲ፡ መድሃኒትን ዓቕሚሰብን ዓጢቓ ተበጊሳ ዘላን መደበር ጥዕና፡ ኣገልግሎታት ክትትል ጥንስን ሕርስን፡ መደባት ክታበትን ዕብየትን ህጻናት፡ ጥዕና ፍርያምነት ስድራቤት፡ ኣገልግሎት ሕክምና ትሕትን ልዕሊን 5 ዓመት፡ ወለንታዊ መርመራ ደም፡ ዕደላ መድሃኒትን ካልእን ከምእትህብ፡ ኣብቲ ኣጋጣሚ ተገሊጹ።
እታ መደበር ጥዕና፡ ነቲ ኣገልግሎት ጥዕና ንምርካብ ርሑቕ ዝጐዓዝ ዝነበረ ህዝቢ ዓቢ ሓገዝ ምዃኑ ዝሓበረት ኣመሓዳሪት ንኡስ ዞባ ኣኽርያ ወይዘሮ ሊያ በረኸትኣብ፡ ህዝቢ ብግቡእ ክጥቀመላን ግቡእ ክንክን ክገብረላን ተላብያ።
ሓላፊ ጨንፈር ሚኒስትሪ ጥዕና ዞባ ማእከል ዶክተር ተስፋይ ሰሎሞን፡ እታ ትካል ጥዕና ንምዕባለ ኣገልግሎታታ  ኣድላዪ ደገፍ ክግበረላ ተላብዩ።
ኣብ ንኡስ ዞባ ሰሜናዊ ምዕራብ ኣስመራ፡ ምስዛ ሕጂ ተኸፊታ ዘላ መደበር ጥዕና  5 ትካላት ጥዕና ኣለዋ።
  
መንደፈራ – ንተመሃሮ ዘገልግል ፕሮጀክት ማይ ተመሪቑ
ኣብ መንደፈራ፡ ንዝስተ ማይ ተመሃሮን ካልእ ኣገልግሎታትን ዝውዕል ብልዕሊ ርብዒ ሚልዮን ናቕፋ ዝተሃንጸ ፕሮጀክት ማይ፡ ብ30 ሰነ ተመሪቑ።
እቲ ብምውህሃድ ጨንፈር ማይ ዞባ ደቡብን ቤትትምህርቲ ማእከላይ ደረጃ መንደፈራን ዝተዋደደ ስርዓተማይ፡ 225 ፊስቶ ክሕዝ ዝኽእል ገንኢን መዐደሊ ነቑጣን የጠቓልል።
ርእሰመምህር ቤትትምህርቲ ማእከላይ ደረጃ መንደፈራ፡ መምህር ነባዪ ወልደሚካኤል፡ እቲ ፕሮጀክት ማይ ኣብ ርእሲቲ ንዝስተ ንካልእ ኣገልግሎት እውን ክፈትሕ ዝኽእል ብምዃኑ፡ ኣብዚ ክራማት 500 ፈልሲታት ንምትካል ምድላዋት ይግበር ከምዘሎ ገሊጹ።
ኣመሓዳሪ ንኡስ ዞባ መንደፈራ ኣቶ ህዝቅያስ ውህበት፡ ምምሕዳርታ ቤትትምህርትን ተመሃሮን፡ ኣብ ኣተሓሕዛቲ ፕሮጀክትን ኣጠቓቕማኡን ኣድላዪ ጥንቃቐ ክገብሩ ተላብዩ።
ኣብ ዓመተትምህርቲ 199596 ኣገልግሎት ዝጀመረት ቤትትምህርቲ ማእከላይ ደረጃ መንደፈራ፡ ኣብዚ ዓመትዚ 1700 ተመሃሮ ኣአንጊዳ።
  
ላዕለዋይ ልኡኽ ኤርትራ፡ መልእኽቲ ፕረዚደንት ኢሳይያስ ኣፈወርቂ ናብ መራሕቲ ሱዳን ኣብጺሑ
ብሚኒስተር ጉዳያት ወጻኢ ኣቶ ዑስማን ሳልሕን ኣማኻሪ ፕረዚደንት ኣቶ የማነ ገብረኣብን ዝቘመ ላዕለዋይ ልኡኽ ኤርትራ፡ ትማሊ  መልእኽቲ ፕረዚደንት ኢሳይያስ ኣፈወርቂ ናብ ኣቦመንበር ልኡላዊ ባይቶ ሱዳን ጀነራል ዓብዱልፋታሕ ኣልቡርሃን፡ ከምኡውን ቀዳማይ ሚኒስተር ዓብደላ ሓምዶክ ኣብጺሑ።
መልእኽቲ ፕረዚደንት ኢሳይያስን ዝተኻየደ ዘተን፡ ምዕዛዝ ክልተኣዊ ዝምድናን ምስማር ዞባዊ ምትሕግጋዝን ማእከል ዝገበረዩ።
ክልቲኦም ወገናት፡ ኣብቲ ኣጋጣሚ፡ ብዛዕባ ህሉው ምዕባለታት ናይ ሓባር ጐረቤት ዝዀነት ሃገር ኢትዮጵያውን ሓሳብ ንሓሳብ ተለዋዊጦም።
  
ፈስቲቫል ኤርትራውያን ነበርቲ ኢጣልያ ብልዑል መዓርግ ተኻዪዱ
ዓመታዊ ፈስቲቫል ኤርትራውያን ነበርቲ ኢጣልያ፡ ብ29ን 30ን ሰነ ኣብ ከተማ ሮማ ብሰፊሕ ሱታፌ ዜጋታትን መሓዙት ኤርትራን፡ ብልዑል መዓርግ ተኻዪዱ።
እቲ ብሚኒስተር ጉዳያት ወጻኢ ኣቶ ዑስማን ሳልሕ ዝተኸፍተ ፈስቲቫል፡ ስእላዊ ምርኢት፡ ባህላዊ መሰናድኦታት፡ ሰሚናር ኣብ ህልው ኩነታት ሃገርን ዞባዊ ምዕባለታትን፡ ካልእ ትሕዝቶታትን ዘጠቓለለ ነይሩ።
ኣብዚ ካብ ዝተፈላለያ ከተማታት ኢጣልያ ከምኡውን ካብ ካልኦት ሃገራት ኤውሮጳ ዝመጹ ዜጋታት ዝተሳተፍዎ ዓመታዊ ፈስቲቫል፡ ኣስመራ ኣብ ዓለማዊ መዝገብ ውርሻታት ክትሰፍር ዝሓገዘ ጥንታውን ብርቂን ህንጻታት፡ ከምኡውን ንጽምብል ናጽነት ኣብ ዝተፈላለያ ከተማታት ኢጣልያ ዘንጸባርቕ ስእላዊ ምርኢት ቀሪቡ።
ሚኒስተር ጉዳያት ወጻኢ ኣቶ ዑስማን ሳልሕ ኣብ ዘካየዶ ሰሚናር፡ ገስጋስ ስምምዕ ሰላምን ምሕዝነትን ኤርትራን ኢትዮጵያን፡ ኣብ ዞባና ፈጢርዎ ዘሎ ትስፉው ናይ ምትሕግጋዝ መድረኽን፡ ዝምድና ኤርትራ ምስ ጐረባብታን ኪንዮኡን፡ ቀዳምነታት ሃገራዊ መደባት ልምዓትን ተራ ዜጋታትን፡ ተራ ህዝባዊ ዲፕሎማሲ ኣብዚ ተኣትዩ ዘሎ ሓድሽ መድረኽ፡ ከምኡውን ኣብ ዞባና ዝርአ ዘሎ ምዕባለታትን ኣመታቱን ዝምልከት ሰፊሕ መግለጺ ሂቡ።
ፈስቲቫል ኤርትራውያን ነበርቲ ኢጣልያ፡ ካብ ኤርትራ ዝኸደት ጉጅለ ባህሊ ብዘቕረበቶ መሰናድኦ ደሚቑ ነይሩ።
  
መበል 50 ዓመት ህልቂት ዖናን በሰክዲራን ተዘኪሩ
መበል 50 ዓመት ህልቂት ዖናን በሰክዲራን፡ ብ30 ሕዳርን 1 ታሕሳስን ኣብ ክልተአን ዓድታት ተዘኪሩ።
ኣብቲ ስነስርዓት፡ ኣመሓዳሪ ዞባ ዓንሰባ ኣምባሳደር ዓብደላ ሙሳ ዝርከቦም ሰብመዚ፡ መራሕቲ ሃይማኖትን ዓበይቲ ዓድን፡ ከምኡውን ውጻእ መዓት ተሳቲፎም።
ኣምባሳደር ዓብደላ ሙሳ ኣብ ዘስመዖ መደረ፡ መግዛእቲ ኢትዮጵያ ኣብ ሓያሎ ዓድታት፡ ገጠራትን ከተማታትን ኤርትራ ብዝፈጸሞ ዘስካሕክሕ ግፍዕታት፡ ዕሸላት፡ ኣዴታትን ሽማግለታትን ዝርከብዎም ኣሽሓት ንጹሃት ኤርትራውያን ግዳያት ጃምላዊ ህልቂት ከምዝገበረ ብምጥቃስ፡ ሓደስቲ ወለዶታት ናጽነትን ልኡላውነትን ሃገር ንምርግጋጽ ንዝተኸፍለ ረዚን መስዋእቲ ብግቡእ ክግንዘቡ መሰረታዊ ከምዝኾነ ገሊጹ።
ኣብ መወዳእታ፡ ኣምባሳደር ዓብደላ ሙሳ፡ ህልቂት ኣብ ዝተፈጸመሉ መስጊድ በሰክዲራን መቓብር ስዉኣት ዖናን ኣኽሊል ዕንባባ ኣንቢሩ።
እቲ ናይ ዝኽሪ ስነስርዓት፡ ንግፍዕታት መግዛእቲ፡ መኸተ ህዝብን ርዝነት መስዋእትን ብዝገልጽ ስነጥበባዊ መሰናድኦታት ዝተሰነየ ነይሩ።
ኣብቲ ዕለት፡ ካብቲ ህልቂት ንስክላ ዝደሓኑ ዜጋታት፡ ነቲ ኣብ ቅድሚ ዓይኖም ዝተፈጸመ ኣሰቃቒ ግፍዒ ብምግላጽ፡ ሕድሪ ዝወደቑ ሰማእታት ንኽይዓብርን ጅግንነቶም ንምዝካርን ንዝግበር ዘሎ ጻዕርታት ብምምጓስ፡ ሕሉፍ ታሪኽና ናብ ወለዶታት ብግቡእ ንኽሰጋገር፡ ግፍዕታት ዝተፈጸመሉ ቦታታት ምልክትን ሓወልትን ክግበረሉ፡ ከምኡውን ብግቡእ ክሕጸርን ክግረብን ተላብዮም።
መግዛእታዊ ስርዓት ሃይለስላሴ፡ ብ30 ሕዳር 1970 ኣብ መስጊድ በሰክዲራ  16 ነፍሰጾራት ዝርከብዎም 220 ንጹሃት ዜጋታት፣ ንጽባሒቱ 1 ታሕሳስ ድማ ኣብ ዖና 800 ትንፋስ ብዘስካሕክሕ ግፍዒ ከምዝቐዘፈ ይዝከር።
  
ኣባላት ህዝባዊ ግንባር ንደሞክራስን ፍትሕን ኣብ ጀርመን፡ ዓመታዊ ኣኼባ ኣካዪዶም
ኣባላት ህዝባዊ ግንባር ንደሞክራስን ፍትሕን ኣብ ጀርመን፡ ካብ 24 ጥቅምቲ ክሳብ 14 ሕዳር  ኣብ ሰለስተ ዞባታት ተኸፋፊሎም ብቴለኮንፈረንስ ኣብ ዘካየድዎ ዓመታዊ ኣኼባ፡ ንጥፈታቶም ብምግምጋም፡ መድረኻዊ ተልእኾ ንምስማር ዝሕግዝ ውጥን ስራሕ ሓንጺጾም።
ፈጻሚ ጉዳያት ኤምባሲ ኤርትራ ኣብ ጀርመን ኣቶ ዮውሃንስ ወልዱ፡ ንህሉው ኩነታት ሃገርን ዞባናን፣ ገስጋስ መኸተ ኮቪድ19ን ወራር ኣንበጣን፣ ከምኡውን ዝሰላሰሉ ዘለዉ መደባት ሕርሻን ልምዓትን ዝምልከት ሰፊሕ መብርሂ ድሕሪ ምሃብ፡ ኣባላት ህዝባዊ ግንባር ኣብ ዝሓለፈ ተመኵሮታት ምርኩስ ጌሮም፡ ነዚ ኣቲናዮ ዘሎና መድረኽ ዝበቅዕ መደባት ከምዝሕንጽጹ ጽኑዕ እምነቱ ገሊጹ።
ሓላፊ ህዝባውን ኮማውን ጉዳያት ኣቶ ካሕሳይ ተወልደ ብወገኑ፡ ኣብ ፓለቲካዊ፣ ቁጠባውን ማሕበራውን መዳያት ናይ ዝተሰላሰለ ዕማማት፡ ከምኡውን ኣብ ዝሓለፈ ወርሒ ጥቅምቲ ኣብ ጀነቫ  ስዊዘርላንድ ናይ ዝተኻየደ 4ይ ዙር ስልጠና ካድራት ገምጋም ድሕሪ ምቕራብ፡ ዋሕስ መጻእን ተቐባል ሕድርን መንእሰይ ወለዶ ስለዝኾነ፡ ነዚ ኣካል ሕብረተሰብ ንምውዳብ ዝግበር ጻዕርታት ብውህደት ክስራሓሉ ምዃኑ ኣብሪሁ።
ሓላፊ ህዝባዊ ዲፕሎማስን ሜድያን ኣቶ ተኽሉ ለባሲ ድማ፡ ድሕሪቲ ኣብ ወርሒ ሓምለ 2018 ኣብ መንጎ ኤርትራን ኢትዮጵያን ዝተኸተመ ስምምዕ ሰላምን ምሕዝነትን፡ ኣብ ዞባና ሽርክነታዊ ዝምድናታት እናማዕበለ ምምጽኡ ብምጥቃስ፡ ኣባላት ኣኣብ ዘለውዎ ከም ኣምባሳደራት ኮይኖም፡ ጽቡቕ ምስሊ ሃገሮም ከፋልጡን ክዅልዑን ትጽቢት ከምዝግበረሎም ሓቢሩ።
ኣብ መደምደምታ ተሳተፍቲ፡ ብሓለፍቲ ውዳበታት ህግደፍ በብዞባኡ ኣብ ዝቐረበ ገምጋማት ድሕሪ ዘካየድዎ ዘተ፡ ድኹም ጎድንታት ብምፍዋስ፡ ብሓያል ውዳበ ንመድረኽ ሰላምን ምዕባለን ዝበቅዕ ስራሓት ከምዘካይዱ ኣረጋጊጾም።
  
ጎልጅ – ምቊማት ኣብ ዘራእቲ ክሕይል ተሓቲቱ
ኣብ ንኡስ ዞባ ጎልጅ፡ ኣብ ትስፉው ደረጃ ዝበጽሐ ዘራእቲ ኣብ ቆፎኡ ክሳብ ዝኣቱ፡ ሓረስቶት ካብ ባልዓትን ኣንበጣን ክጥንቀቑን ምክትታሎም ከሐይሉን መተሓሳሰቢ ቀሪቡ።
ኣመሓደርትን ክኢላታት ሕርሻን ንኤሪና ኣብ ዝሃብዎ ሓበሬታ፡ ሎሚ ዓመት ኣብቲ ንኡስ ዞባ ካብቲ ናይ ዓሚ ዝሰፍሐ መሬት ከምእተዘርአ፡ ጽቡቕ ዝናብ ስለዝረኸበ ድማ፡ ዳርጋ ብምሉኡ ኣብ ትስፉው መድረኽ ከምዘሎ ገሊጾም።
ኣመሓዳሪ ንኡስ ዞባ ጎልጅ ኣቶ ደሴ ዘርእማርያም፡ ኣብ ጐረባብቲ ዞባታትን ሃገራትን ዝተኸስተ ወራር ኣንበጣ ሓደጋኡ ገና ስለዘይተቐንጠጠ፡ ነፍሲወከፍ ሓረስታይ ኣብ ሕርሻኡ ቀጻሊ ኰለላታትን ምክታትልን ክገብር፡ ዘሰክፍ ተርእዮ ምስ ዝዕዘብ ድማ ቅልጡፍ ሓበሬታ ከመሓላልፍ ተላብዩ።
ወራር ኣንበጣ ንምምካት ኣብ ጎልጅ ነቚጣ ቈይሙ፡ ዘድሊ መሳርሒታት ተዋዲዱ፡ ንሓረስቶትን ኣባላት ሓይልታት ምክልኻልን ስልጠናታት ከምእተዋህበ  ሓላፊ ቤትጽሕፈት ሚኒስትሪ ሕርሻ ኣብቲ ንኡስ ዞባ ኣቶ ገብረሂወት በየነ ኣረዲኡ።
  
ጋሽ-ባርካ – ተጠርኒፎም ዘልምዑ ዘለዉ ሓረስቶት ተዓዊቶም
ኣብ ኣርባዕተ ንኡሳን ዞባታት ጋሽባርካ፡ ብመልክዕ ፕሮጀክት ተጠርኒፎም ኣብ ሕርሻዊ ልምዓት ዝነጥፉ ዘለዉ ስድራ ስዉኣትን ጽጉማት ዜጋታትን፡ ሎሚዘመን ብዝነበረ ሰናይ ክራማትን ዝተገብረሎም ደገፍን፡ ሕርሻታቶም ኣብ ዘተኣማምን ደረጃ ከም ዝበጽሐ ሓቢሮም።
እዞም ብመደብ መኸተ ልምዓት ምዕራባዊ ዞባ እናተኣልየ ኣብ ዝሰላሰል ዘሎ ፕሮጀክት፡ ኣብ ፎውሊና  ንኡስ ዞባ ሞልቊ፡ ቢምቢና  ንኡስ ዞባ ሻምብቆ፡ ዓናጉሉ  ንኡስ ዞባ ባረንቱ፡ ከምኡውን ተኾምብያ  ንኡስ ዞባ ላዕላይ ጋሽ ዝነጥፉ ዘለዉ ኣልማዕቲ፡ ሎሚ ዓመት ርቡሕ እቶት ክረኽቡ ዘለዎም ተስፋ ገሊጾም ኣለዉ።
እቲ መደብ፡ ኣብ ነፍሲወከፍ ከባቢ ንዝተለለዩ 20 ዜጋታት፡ ኣብ ከባቢ ሩባ ጋሽ 10 ሄክታር ብምሃብ ዝተበጋገሰ ኮይኑ፡ ብድምር ኣስታት 80 ስድራ ስዉኣትን ጽጉማትን  ኣብ 40 ሄክታር ተጠቀምቲ ገይሩ ኣሎ።
መንግስቲ፡ ነቶም ዜጋታት መበገሲ ዝኸውን ሞተረታትን ምስኡ ዝኸይድ መሳርሒታትን ክቕርበሎም እንከሎ፡ ኣብቲ ከባቢ ዝርከቡ ኣባላት ሓይልታት ምክልኻል ድማ፡ ኣብ ቈጥቋጥ፡ ምምድማድን ምዅዓት ዒላታትን ከም ዝሓገዙዎም፡ እቲ ሓበሬታ የነጽር።
ኤሪና ዝተወከሰቶም ኣልማዕቲ፡ ነቲ ሎሚ ዓመት መሸላ፡ ዕፉንን ብውሑድ መጠን ድማ ፉል ዘበገሱዎ ክረምታዊ ሕርሻ፡ ኣብ ዝቕጽል ዓመት ናብ ልምዓት ጀራዲን ኣሰጋጊሮም፡ ኣሕምልቲን ጥረታትን ብምፍራይ  መነባብሮኦም ንምምዕባል ከምዘደንፍዑዎ ሓቢሮም።
ብመሰረት ሓበሬታ ኣካያዲት ኮሚተ ናይቲ መደብ፡ እቶም ኣልማዕቲ ኣብ ናይ ሎሚዘመን ክራማት፡ ናይ ዘርእን ትራክተራትን ሓገዝ ተገይሩሎም እዩ።
ኣብ መጻኢ ድማ፡ ብክኢላታት ሚኒስትሪ ሕርሻ ምክትታልን ሞያዊ ደገፍን እናተገብረሎም፡ ንዝለዓለ ውጽኢት ክነጥፉ ይስራሓሉ ኣሎ።
  
ብሓደጋ ናይ ዝተሰውኡ 4 ሓርበኛታት ስነ-ስርዓት ቀብሪ ተፈጺሙ
ብ5 ነሓሰ ኣብ ከባቢ እንጅሓይ  ንኡስ ዞባ መንሱራ ብዘጋጠመ ሓደጋ ምውዳቕ ሄሊኮፕተር፡ ናይ ዝተሰውኡ 4 ሓርበኛታት ስነስርዓት ቀብሪ፡ ፕረዚደንት ኢሳይያስ ኣፈወርቂ፡ ብዓሰርተታት ኣሽሓት ዝቚጸር ህዝብን ኣባላት ሓይልታት ምክልኻልን ኣብ ዝተረኽቡሉ፡ ትማሊ 9 ነሓሰ ኣብ መካነመቓብር ሓርበኛታት ኣስመራ ተፈጺሙ።
እቶም ዝተሰውኡ ዜጋታት፡ ኣባላት ሓይሊ ኣየር ኤርትራ  ካፕቴን ንጉሰ ናይዝጊ፡ ምክትል ተለንተ ሙሴ ገብረሂወት፡ ጁኤክ ተወልደመድህን እስቲፋኖስ፡ ከምኡውን ኣባል ቤትጽሕፈት ፕረዚደንት  ሰርጌንቲ ሽሻይ ተስፋማርያም እዮም።
ጠንቂቲ ሓደጋ፡ ሃንደበታዊ ምቅይያር ኩነታት ኣየር ምንባሩ፡ ካብ ሓይሊ ኣየር ኤርትራ ዝረኸብናዮ ሓበሬታ የነጽር።
ቤትጽሕፈት ፕረዚደንትን ሓይሊ ኣየር ኤርትራን፡ ብመስዋእቲ ናይዞም ውፉያት ሓርበኛታት ዝተሰመዖም መሪር ሓዘን እናገለጹ፡ ንስድራቤታቶም፡ መሳርሕቶምን ፈተውቶምን ጽንዓት ይሃብኩም ይብሉ።
  
ሚ/ዕዮን ማሕበራዊ ድሕነትን፡ ውሁድ ኣሰራርሓ ክሕይል ተዘኻኽር
ሚኒስተር ዕዮን ማሕበራዊ ድሕነትን ወይዘሮ ልኡል ገብረኣብ፡ ኣብ ኩሉ ከባቢታት ዞባ ጋሽባርካ ዝርከቡ ግዳያት ማሕበራዊ ጸገማት፡ ርእሶም ክኢሎም ካብ ተጸባይነት ንኽገላገሉ ዝግበር ንጥፈታት ክወሃሃድን ክመላላእን ከምዝግባእ፡ ብ29 ጥሪ ኣብ ባረንቱ ኣብ ዝተኻየደ ርክብ ኣገንዚባ።
ኣብ ኩሉ ከባቢታት ሃገርና፡ ዝተማልአ ማሕበራዊ ድሕነትን ውሕስነትን ንምርግጋጽ ብዕቱብ ይስራሓሉ ከምዘሎ ዝጠቐሰት ሚኒስተር ልኡል፡ እቲ ብዝተፈላለዩ ኣካላት ዝግበር ጽጉማት ናይ ምሕጋዝ መደባት ኣድማዕነት ክህልዎ ምእንቲ  ክወሃሃድ ጸዊዓ።
ብመሰረት ኣብቲ ኣጋጣሚ ዝቐረበ ጸብጻባት፡ ኣስታት 34 ሚልዮን ናቕፋ ደበስ ንስድራ ስዉኣት ክኽፈል እንከሎ፡ ኣብ ወጻኢ ካብ ዝነብሩ ዜጋታት ዝተላእከ ኣስታት 2 ሚልዮን ናቕፋ ድማ ንዝምልከተን ስድራ ስዉኣት ተዋሂቡ።
ዳይረክተር ጨንፈር ሚኒስትሪ ዕዮን ማሕበራዊ ድሕነትን ኣብ ዞባ ጋሽባርካ፡ ኣቶ እዮብ ኪዳነ  ንመደባት 2020 ኣብ ዝምልከት፡ ኣብ ርእሲቶም ብስሩዕ ዝካየዱ ስራሓት፡ ኣብ ምርግጋጽ መሰላት ቈልዑ፡ ምውጋድ ጎዳእቲ ልምድታትን መርዓ ትሕቲ ዕድመን ዘተኰሩ ሰፋሕቲ መደባት ከምዝትግበሩ ኣብሪሁ።
ኣመሓዳሪ ዞባ ጋሽባርካ ኣቶ ኣብርሃ ጋርዛ፡ ምምሕዳር ዞባ  ጽጉማት ዜጋታት ርእሶም ክኢሎም ካብ ተጸባይነት ንኽገላገሉ፡ ብፍላይ ኣብ ሕርሻ ዝተጸንዐ ሓገዛትን ሓለፋታትን ክገብር ምዃኑ ኣረጋጊጹ።
  
ፖሊስ ኤርትራ፡ ናይ ዓመተ- ገምጋም ስራሕ ኣካዪዱ
ኣዛዚ ፖሊስ ኤርትራ ኮሎኔል መሓሪ ጸጋይ፡ ብ21 ጥሪ ኣብ ኣዳራሽ ማእከላይ ቤትጽሕፈት ፖሊስ ኤርትራ፡ ምስ ኣዘዝቲ መደበራት፡ ሓለፍቲ መርመራን ምክልኻልን ገበን፡ ከምኡውን ምስ ካልኦት ዝምልከቶም ኣባላት ርክብ ኣካዪዱ።
ኣብቲ ርክብ፡ ኣብ  ንዝተሰላሰለ ንጥፈታት ፖሊስ፡ ብመንጽር ዝነበሩ ብልጫታትን ድኻማትን ብሰፊሑ ድሕሪ ምግምጋም፡ ነቶም ድኻማትን ሕጽረታትን ንምፍታሕ ጻዕርታት ከምእተኻየደን ይካየድ ከምዘሎን በሪሁ።
ሓለፍቲን ተራ ኣባላትን፡ ብውሁድ ስራሕ፡ ገበንን ሓደጋን ንምክልኻል ብተገዳስነት ክሰርሑ ድማ፡ መዘኻኸሪ ቀሪቡ።
ኮሎኔል መሓሪ ኣብ መወዳእታ፡ ኣብ ዝሓለፈ ዓመት ብዝተፈላለየ ምኽንያት ዘይተተግበሩ መደባት  ኣብዚ ዓመትዚ ክዉን ክዀኑ ምእንቲ፡ ነፍሲወከፍ ኣባል ብተወፋይነት ክሰርሕ ከምዝግባእ ኣገንዚቡ።
ኣብቲ ርክብ፡ ኣስታት 150 ሓለፍቲ መደበራት ተረኺቦም ነይሮም።
  
ሳዋ – ዶክተር ሃይለ ምሕጹን ንተመሃሮ ሰሚናር ኣካዪዱ
ፈጻሚ ዳይረክተር ላዕለዋይ ትምህርትን ምርምርን ዶክተር ሃይለ ምሕጹን፡ ኣብ ሳዋ ንዝርከቡ ኣባላት 33 ዙርያ ሃገራዊ ኣገልግሎት ዝኾኑ ተመሃሮ 2ይ ደረጃ ዋርሳይይከኣሎ፡ ንላዕለዋይ ትምህርቲን ጉዕዞኡን ዝምልከት ሰሚናር፡ ብ19 ጥቅምቲ ኣካዪዱ።
ንታሪኽ ላዕለዋይ ትምህርቲ ድሕሪ ናጽነትን በብእዋኑ ክግበረሉ ዝጸንሐ ምኽላስን ብሰፊሑ ዘብርሀ ዶክተር ሃይለ፡ ኣብ 2004 ዝተፈላለያ ኮሌጃት ብምኽፋት፡ ነቲ ዩኒቨርሲቲ ኣስመራ ተአንግዶ ዝነበረት ኣዝዩ ውሱን ቊጽሪ ክብ ብምባል ዝሰፍሐ ዕድላት ንምፍጣር ብዝተወስደ ስጒምቲ፡ ኣብዘን ዝሓለፋ ልዕሊ 10 ዓመታት ኣስታት 31 ሽሕ ዜጋታት ብዲግሪን ዲፕሎማን ከምእተመረቑ ኣብሪሁ።
ብዘይካዚ፡ 584 ብናይ ድሕረምረቓ ትምህርቲ ንወጻኢ ሃገራት ከምእተላእኩ ዝገለጸ ዶክተር ሃይለ፡ ነቲ ዕድል ንምስፋሕ፡ ኮለጅ ስነፍልጠት ኣስመራን ኮለጅ ሕርሻ ሓመልማሎን ናይ ድሕረምረቓ ትምህርቲ ከምዝጅምራ ከምእተገብረ፡ ዝነበረ ሕጽረታት መማህራንን ናይ ትምህርቲ መሳለጥያታትን ንምምላእ እውን ገዚፍ ወፍሪ ከምእተገብረ ሓቢሩ።
ናይ ላዕለዋይ ደረጃ ትምህርቲ ፕሮግራማት ብሉጽን ተወዳዳሪን ኮይኑ፡ ጠለብ ቁጠባዊ ጉዕዞ ሃገር ዝምልስን ንዕኡ ዘገልግልን ንምግባሩ፡ ካብ ፈለማ 2018 ጀሚሩ በብደረጃኡ ዝትግበር ናይ ምትዕርራይን ምቕርጣውን ስጉምትታት ይውሰድ ከምዘሎ ዝገለጸ ዶክተር ሃይለ፡ ኣብ ዝሓለፈ ዓመት ንማስተርስን ዶክትረይትን ዲግሪ ናብ ወጻኢ 123፡ ኣብዚ እዋንዚ ተበጊሶም ዘለዉ 97፡ ኣካል ናይቲ ዝካየድ ዘሎ ጻዕሪ ከምዝኾነ ኣረዲኡ። እቲ ዕድል ቀጻሊ ምዃኑ እውን ገሊጹ።
  
ሚኒስተር ፎውዝያ፡ ንኤርትራውያን ኣብ ሕ.መ.ኣ. ሰሚናር ኣካዪዳ
ሚኒስተር ፍትሒ ፎውዝያ ሃሽም፡ ንኤርትራውያን ነበርቲ ዳላስፎርት ወርዝን ከባቢኣን  ሕቡራት መንግስታት ኣመሪካ፡ ብ24 ነሓሰ፡ ኣብ ህሉው ኩነታት ሃገርን መጻኢ ኣመታቱን፡ ከምኡውን ኣብ ዞባዊ ምዕባለታት ዘተኰረ ሰሚናር ኣካዪዳ።
ካብ ቅድሚ ናጽነት ክሳብ ዘለናዮ ሓድሽ መድረኽ ዝተኻየዱ ቃልስታት፡ ዝነበሩ ምዕባለታት፡ ዓወታትን ብድሆታትን መድረኽ ብመድረኽ ሰፊሕ መብርሂ ዝሃበት ሚኒስተር ፎውዝያ፡ ኣብዚ ኣቲናዮ ዘሎና መድረኽ ሰላም፡ ክብርታትና ዓቂብና፡ ብመትከል ርእሰምርኰሳ ብምሉእ ሓይልና ሃገራዊ ልምዓትናን ዘላቒ ምዕባለናን ብምርግጋጽ፡ ንኹሉ ዜጋ ማዕረ ዕድላት ንምፍጣር ብዕቱብ ይስራሓሉ ከምዘሎ፡ ኣብነታት ኣሰንያ ኣረዲኣ።
ሚኒስተር ፎውዝያ ኣብ መግለጺኣ፡ ኣብ ልምዓት ብሓፈሻ፡ ምውዳድ ትሕተቅርጺ፡ ምስፋሕ ኣገልግሎታት ትምህርቲ፡ ጥዕናን ፍትሒን፡ ከምኡውን ኣብ ካልኦት ማሕበራዊ ኣገልግሎታት ዝተመዝገበ ገስጋስ ዘነጽር  ብመጽናዕቲንጭብጥታትን ዝተደገፈ ሰነዳት ስለዘሎ፡ ኩሉ ዜጋ ክውከሶ ኣዘኻኺራ።
ዜጋታት ብሓፈሻ መንእሰያት ድማ ስ ኣ ር ካ ይ ቭ ብፍላይ፡ ኣብዚ ሃገራዊ ዕማምዚ ዜግነታዊ ሓላፍነት ተሰኪሞም ክዓዩ ዝተላበወት ሚኒስተር ፎውዝያ፡ መንእሰያት ኤርትራ ውዳበኦም ኣሐዪሎም፡ ነዚ ሓድሽ መድረኽ ብብቕዓትን ብልዑል ንቕሓትን ክገጥሙዎ ከምዝግባእ ኣገንዚባ።
ሚኒስተር ፈውዝያ ኣብ መወዳእታ፡ ካብ ተሳተፍቲ ኣብ ዝቐረበላ ሕቶታት ሰፊሕ መብርሂ ሂባ።
  
ከረን – ቤት-ትምህርቲ ጽሙማን ተወሰኽቲ ክፍልታት ይህነጸላ
ኣብ ከተማ ከረን እትርከብ  ካብ መላእ ሃገር ዝመጹ ተመሃሮ ተቐቢላ እተምህር ኣሕዳሪት ቤትትምህርቲ ጽሙማን፡ ብልዕሊ 5 ሚልዮን ናቕፋ ተወሰኽቲ መምሃርን መደቀስን ክፍልታት ይስራሓላ ኣሎ።
እዚ መንግስቲ ብዝወሰዶ ተበግሶ ዝስራሕ ዘሎ ሽዱሽተ ክፍልታት፡ ሓደ መምሃሪ ክፍልን ሓደ ንመደቀሲ ዘገልግል ብሎክን ከምዘጠቓልል ዝሓበረ ተጸዋዒ ኣብያተትምህርቲ ጽሙማን ወንጌላዊት ሉተራዊት ቤተክርስትያን ኤርትራ፡ መምህር መድሕን ዮውሃንስ፡ ኣብ ርእሲቲ ኣብ መስርሕ ምምሃርን ምስትምሃርን ዘለዎ ኣስተዋጽኦ፡ ዝበዝሐ ቊጽሪ ተመሃሮ ንምቕባል ከምዝሕግዝ ገሊጹ።
ዕላማን ራኢን ናይታ ቤትትምህርቲ፡ ጽሙማን ዕድላት ትምህርቲን ሞያን ረኺቦም፡ ኣፍረይቲ ዜጋታት ንምግባሮም ምዃኑ  መምህር መድሕን ኣረዲኡ።
እቲ መስርሕ ህንጻ፡ ኣብዚ ግዜዚ 55 ሚእታዊት ተዓሚሙ ከምዘሎ ዝገለጸ ነቲ ስራሕ ዝከተተል ዘሎ ኢንጅነር ወልደሩፋኤል ወልዲት፡ ድሕሪ 4 ወርሒ ክዛዘም ትጽቢት ከምዘለዎም ሓቢሩ።
ኣብ 1955 ዝተሃንጸትን፡ ኣብ ምብራቕ ኣፍሪቃ ፋልመይቲ ዝኾነትን ኣሕዳሪት ቤትትምህርቲ ጽሙማን ከረን፡ ኣብዚ እዋንዚ ካብ መላእ ሃገር ንዝመጹ 45 ደቂኣንስትዮ ዝርከባኦም 92 ተመሃሮ፡ ካብ 1ይ ክሳብ 5ይ ክፍሊ ተአንግድ ኣላ።
  
ሃገራዊ ፈስቲቫል ኤርትራ- ብወግዒ ተኸፊቱ
ሃገራዊ ፈስቲቫል ኤርትራ ፡ ባህሊ ጽንዓት ብጽንዓት ብዝብል ቴማ፡ ትማሊ 16 ነሓሰ ኣብ ሰዓታት ንግሆ፡ ብፕረዚደንት ኢሳይያስ ኣፈወርቂ ብወግዒ ተኸፊቱ።
ኣብ ውሽጢ ቀጽሪ ኤክስፖ ኣብ ዝተኻየደ ስነስርዓት፡ ላዕለዎት ሰበስልጣን መንግስትን ግንባርን፡ ኣብ ኤርትራ ዝመደበሮም ዲፕሎማሰኛታት፡ ዕዱማት ኣጋይሽን ካብ ኩለን ዞባታት ሃገርና ዝመጹ ብኣሽሓት ዝቑጸሩ ተሳተፍትን ተረኺቦም ነይሮም።
ኣብቲ ኣጋጣሚ፡ ወከልቲ ትሽዓቲአን ብሄራት ሃገርና፡ ንፕረዚደንት ኢሳይያስን ምስኡ ዝመጹ ኣጋይሽን፡ ብያታዊ ሙዚቃን ትልሂትን ዝተሰነየ ድሙቕ ኣቀባብላ ገይሮምሎም።
ፕረዚደንት ኢሳይያስ፡ ንኣዳራሻት ምርኢት ዞባታት፡ ምህዞን ሰንዓን፡ ቅርጻን ቅብኣን፡ ፍርያት ትካላት፡ ኣዘናጋዒን መሃሪን መደባት ህጻናትን ቈልዑን፡ ምርኢት ሚኒስትሪታት፡ ከምኡውን ምርኢትን መሸጣን መጻሕፍቲ እናተዘዋወረ ተዓዚቡን፡ ብኣቕረብቲ መብርሂ ተዋሂቡዎን።
ብድሕሪዚ፡ ኣብ ዳስ ዞባ ሰሜናዊ ቀይሕ ባሕሪ፡ ንክብሪ ኣጋይሽ  ናይ ቁርሲ እንግዶት ተኻዪዱ።
ኣብዚ ክሳብ 22 ነሓሰ ዝቕጽል ሃገራዊ ፈስቲቫል፡ ኩሉ ትሕዝቶታት  ኣብ ኣገባብ ኣቀራርባኡ ፍሉይነት ተገይሩሉ ቀሪቡ ምህላዉ ተፈሊጡ።
  
ማእከል – ብዛዕባ ዓሳታት ኣብ ዲጋታት ኣስተምህሮ ተዋሂቡ
ጨንፈር ሚኒስትሪ ሃብቲ ባሕሪ ዞባ ማእከል፡ ኣብ እምባርዳእ  ንኡስ ዞባ ጋላነፍሒ፡ ንምርባሕን ኣመጋግባን ዓሳታት ኣብ ጥዑም ማይ ብዝምልከት፡ ብ12 ጥቅምቲ ኣስተምህሮ ሂቡ።
ኣብቲ ወከልቲ ዝተፈላለያ ዓድታትን፡ ኣባላት ማሕበር ተራድኦ ኣርባሕቲ ዓሳታት ኣብ ጥዑም ማይን ዝተሳተፉዎ ኣስተምህሮ፡ ሓላፊቲ ጨንፈር ኣቶ ኤሳው ትኩእ፡ ስጋ ዓሳ ቀንዲ ምንጪ ፕሮቲን ምዃኑ ብምሕባር፡ ኣብ ከባቢ ዲጋታት ዝርከባ ስድራቤታት፡ ዘለወን ጸጋታት ከም መግብን ምንጪ እቶትን ክጥቀማሉ ኣዘኻኺሩ።
ሓለፍቲ ኣሃዱታት ምቁጽጻር ብቕዓት ዓሳን ፍቓድ ዋኒንን ከኣ፡ ስጋ ዓሳ ክንዲቲ ረብሓታቱ ቅልጡፍ ናይ ምብልሻው ተኽእሎ ከምዘለዎ ብምምልካት፡ ብጽሬት ክትሓዝን ቀልጢፍካ ክኽሸንን መኺሮም።
ብኻልእ ወገን፡ ኣብቲ ዕለት፡ ኣብ ዓዲጥልያን ኣስታት ፍርቂ ዘመን ዝተቐመጠት ተወላዲት መርሓኖ ወይዘሮ ግደይ ስእለ፡ ኣብ ምስራሕ ስትራተጂካዊ ጽርግያ ዓዲጓዕዳድቤትገርግስ ንዝተዋፈሩ ብጾት፡ ናይ ምሳሕን ምዝንጋዕን መደብ ገይራትሎም።
  
ኤርትራን ሶማልያን ሓባራዊ መግለጺ ኣውጺአን
ኤርትራን ሶማልያን፡ ንዑደት ፕረዚደንት ፈደራላዊት ሪፓብሊክ ሶማልያ መሓመድ ዓብዱላሂ መሓመድ ምኽንያት ብምግባር፡ ትማሊ 11 ጥሪ ሓባራዊ መግለጺ ኣውጺአን።
ፕረዚደንት ኢሳይያስ ኣፈወርቂን ፕረዚደንት መሓመድ ዓብዱላሂን፡ ኣብ ክልተኣዊ ዝምድናን ንኽልቲአን ሃገራት ኣብ ዘገድስ ዞባዊ ምዕባለታትን ሰፊሕን ዓሚቚን ዘተ ከምዘካየዱ ዝጠቐሰቲ ሓባራዊ መግለጺ፡ ኤርትራን ሶማልያን ብ29 ሓምለ 2018 ኣብ ኣስመራ ድሕሪ ዝኸተማኦ ሓባራዊ ኣዋጅ ምሕዝነትን ኣጠቓላሊ ምትሕግጋዝን፡ ኣብ ዝምድናአን ብዝተራእየ ዓቢ ዝላ ዕግበቶም ከምዝገለጹ ኣነጺሩ።
ክልቲኦም መራሕቲ ወሲኾም፡ ምትሕብባር ኤርትራ፡ ሶማልያን ኢትዮጵያን፡ ብመሰረትቲ ኣብ ወርሒ መስከረም 2018 ኣብ መንጐአን ዝተበጽሐ ስሉሳዊ ስምምዕ ብጽቡቕ ይግስግስ ምህላዉ፡ ዋላኳ ገለ ብድሆታትን ዕንቅፋታትን እንተሎ፡ ዞባዊ ኩነታት ቀርኒ ኣፍሪቃ ንኣድማዒን ዘላቒን ምትሕብባር ምቹእ ከምዘሎ ድሕሪ ምግምጋም፡ ነቲ ስሉሳዊ ስምምዕን ሓፈሻዊ ዞባዊ ምትሕብባርን ንምድንፋዕ ጻዕርታቶም ከሐይሉ ኣብ ምርድዳእ በጺሖም።
ብዛዕባ ምዕባለታት ሶማል ኣብ ዝገበርዎ ዝርርብ ድማ፡ ፕረዚደንት ኢሳይያስን ፕረዚደንት መሓመድን፡ ንዝተመዝገበ ዘተባብዕ ገስጋስ ብምምጓስ፡ ኣጠቓላልን ምሉእን ዕርቂ ንምስፋን ገና ዕቱብ ስራሕ ስለዝሓትት፡ እቲ ጻዕሪ ብቐንዱ ኣብ ምህናጽ ሃገራዊ ትካላት፡ ኣውራ ድማ ናይ ምክልኻልን ጸጥታን፡ ከምኡውን ዳግመምሕዋይ ቁጠባን ማሕበራዊ ትሕተቅርጽን ብዝለዓለ ክቕጽል ድሕሪ ምርድዳእ፡ ኩሎም ኣዕሩኽን መሻርኽትን ሶማልያን እዚ ዞባን፡ ብመሰረት ቀዳምነታት ሶማላውያን ምትሕግጋዞም ከዕዝዙ ጸዊዖም።
ክልቲኦም መራሕቲ ወሲኾም፡ ሃገራዊ ልኡላውነት፡ ከምኡውን ሰላምን ጸጥታን ሶማልያ ንምሕያልን ማሕበረቁጠባዊ ምዕባለኣ ንምድንፋዕን፡ ጻዕሪታቶም ከሐይሉ ተሰማሚዖም።
ፕረዚደንት መሓመድ ዓብዱላሂ ኣብ መወዳእታ፡ ኣብ ኤርትራ ንዝተገብረሉ ኣቀባብላን እንግዶትን፡ ከምኡውን ንዘይንቕነቕ ምሕዝነት ኤርትራ ምስ ሶማልያ፡ ምስጋና ኣቕሪቡ።
ፕረዚደንት መሓመድ ዓብዱላሂ መሓመድ፡ ብዕድመ ፕረዚደንት ኢሳይያስ ኣብ ኤርትራ ዘካየዶ ናይ ክልተ መዓልታት ናይ ስራሕ ምብጻሕ ኣብ ዝዛዘመሉ፡ ፕረዚደንት ኢሳይያስ ብናይ ክብሪ ሰልፊ ዝተሰነየ ስነስርዓት ኣፋንይዎ።
  
ሳዋ – ኣዘዝቲ ማእከል ስልጠና፡ ጥዕናዊ ኣስተምህሮ ተዋሂቡዎም
ኣብ ሳዋ፡ ብዛዕባቲ ኣብ ዝመጽእ ወርሓት ሕዳርን ታሕሳስን ብደረጃ ሃገር ዝትግበር ወፍሪ ክታበት ኣንቅጺ፡ ንኣዘዝቲ ማእከል ስልጠና ሃገራዊ ኣገልግሎት ኣስተምህሮ ተዋሂቡ።
እቲ ብ19 ነሓሰ ብሓላፊ ሃገራዊ መደብ ክታበት ኣቶ ቴድሮስ ይሕደጎ ዝተዋህበ ኣስተምህሮ፡ ዕላማታት ሃገራዊመደብ ክታበት፡ ወፍሪ ክታበት ኣንቅጺን ኣገዳስነቱን፡ ምትእትታው ናይ ማህጸን ካንሰር ዝከላኸል ክታበት ኣብ ዝብሉ ዛዕባታት ዘተኰረ እዩ።
ኣንቅጺ፡ ኣብ ደቂሰብ ጥራይ ዝርአ ሕማም ኮይኑ፡ ንፈሳሲን ረቂቕ ሽፋንን ሓንጎልን ዓንዲሕቘን ብምጥቃዕ፡ ነባሪ ስንክልናን ሞትን ዘስዕብ ሓደገኛ ተላባዒ ሕማም ምዃኑ ዝሓበረ ኣቶ ቴድሮስ፡ ንትግባረቲ ወፍሪ ናይ ኩሎም ኣካላት መንግስትን መሻርኽትን ተሳትፎ ኣገዳሲ ምዃኑ ኣገንዚቡ።
ኣዛዚ ማእከል ስልጠና ሃገራዊ ኣገልግሎት ኮሎኔል ደበሳይ ግደ፡ ድልውነት ማእከል ስልጠና ሃገራዊ ኣገልግሎት ንኣድማዕነት እቲ ወፍሪ ኣረጋጊጹ።
ሚኒስትሪ ጥዕና፡ ነዚ ኣብ ጎረባብትና ሃገራት ብቐጻሊ ዝኽሰት ሕማም ንምቊጽጻር፡ ኣብ ውሽጢ ክልተ ሰሙን ኣስታት 3 ሚልዮን ካብ 1 ክሳብ 30 ዓመት ዝዕድመኦም ሰባት ናይ ምኽታብ ውጥን ኣውጺኡ ከምዘሎ፡ ክፍለጥ ተኻኢሉ።
  
ፕረዚደንት ኢሳይያስ፡ ንሚኒስተር ጉ/ወጻኢ ሪ/ደቡብ ሱዳን ኣዘራሪቡ
ፕረዚደንት ኢሳይያስ ኣፈወርቂ፡ ትማሊ 11 ጥቅምቲ ኣብ ሰዓታት ምሸት፡ ንሚኒስተር ጉዳያት ወጻኢን ኣህጉራዊ ምትሕግጋዝን ሪፓብሊክ ደቡብ ሱዳን ሚስ ኣዉት ዴንግ ኣሹዊል፡ ኣብ ኣዳራሽ ቤተመንግስቲ ተቐቢሉ ኣዘራሪቡ።
ኣብቲ ርክብ፡ ሚኒስተር ኣዉት፡ መልእኽቲ ፕረዚደንት ሳልቫኪር ማያርዲት ንፕረዚደንት ኢሳይያስ ኣፈወርቂ ኣረኪባ።
እቲ መልእኽቲ፡ ኣብ ውሽጣዊ ምዕባለታት ህንጸት ሰላም ደቡብ ሱዳን፡ መንግስቲ ደቡብ ሱዳን ዘአንግዶ ዝርርብ ሰላም ኣብ መንጎ መንግስቲ ሱዳንን ዕጡቓት ተቓወምቲ ሓይልታት ሱዳንን፡ ከምኡውን ኣብ ክልተኣዊ ምትሕብባር ኤርትራን ደቡብ ሱዳንን ዘተኰረ እዩ።
ብዘይካዚ ክልቲኦም ወገናት፡ ብዛዕባ ዞባዊ ውህደት ቀርኒ ኣፍሪቃን ክዉን ንምግባሩ ክውሰዱ ዘለዎም ስጉምትታትን እውን ተመያዪጦም።
ፕረዚደንት ኢሳይያስ፡ ካብ ሓርነታዊ ቃልሲ ህዝቢ ደቡብ ሱዳን ዝጸንሐ ምሕዝነታዊ ዝምድና ህዝቢን መንግስትን ኤርትራ ንህዝቢ ደቡብ ሱዳን ደጊሙ ድሕሪ ምርግጋጽ፡ ኣብ መጻኢ እውን ብዝለዓለ ከምዝቕጽል ኣነጺሩ።
ፕረዚደንት ኢሳይያስ ኣስዒቡ፡ መንግስቲ ደቡብ ሱዳን ኣብ ምስፋን ሰላም ኣብ ሱዳንን ዞባ ቀርኒ ኣፍሪቃን ክጻወቶ ዝኽእል ተራ ዓቢ ምዃኑ፡ ዘለዎ ጽኑዕ እምነት ገሊጹ።
ኣብ መወዳእታ ድማ፡ ነዚ ብክልተኣውን ዞባውን ደረጃ ዝግበር ምትሕግጋዛት ኣብ ምስላጥ ዝነጥፉ፡ ናይ ሓባር ኣካላት ምቛም ኣድላዪ ምዃኑ ሓቢሩ።
  
ሚ/ምክልኻል፡ ስነ-ጥበባዊ ስራሓት ንምርኢት ኣቕሪቡ
መኰነን ሓበሬታን ጐስጓስን ሚኒስትሪ ምክልኻል፡ ብምኽንያት ሓድሽ ዓመት 2020 ዘዳለዎ ምርኢት ቅብኣን ቅርጻን፡ ብ13 ጥሪ ኣብ ከተማ ኣስመራ  ኣዳራሽ ዘ ጋለሪ ብጠቕላሊ ሓለቓ ስታፍ ሚኒስትሪ ምክልኻል ጀነራል ፊሊጶስ ወልደዮውሃንስ ተኸፊቱ።
ኣብቲ ስነስርዓት፡ ኣመሓዳሪ ዞባ ማእከል መጀር ጀነራል ሮሞዳን ዑስማን ኣውልያይ፡ ኮሚሽነር ባህልን ስፖርትን ኣምባሳደር ዘመደ ተኽለን፡ ካልኦት ላዕለዎት ኣዘዝቲ ሰራዊት ሚኒስትሪ ምክልኻልን ተረኺቦም ነይሮም።
እቲ ንምርኢት ቀሪቡ ዘሎ ስነጥበባዊ ትሕዝቶ፡ ንባህልን መነባብሮን ህዝቢ ኤርትራ፡ ንጉዕዞ ሓርነታዊ ቃልሲ፡ ከምኡ እውን ንመደባት ልምዓት ዘንጸባርቕ እዩ።
ካብ መኰነን ሓበሬታን ጐስጓስን ሚኒስትሪ ምክልኻል  ወይዘሮ ሶፍያ ሳልሕ፡ ኣብ ዝሓለፈ 20 ዓመታት ዝተዳለዉ ናይ ቅብኣን ቅርጻን ስራሓት፡ ኣብቲ ምርኢት ብውክልና ቀሪቦም ከምዘለዉ ሓቢራ።
እቲ ስነጥበባዊ ምርኢት፡ ክሳብ ዓርቢ 17 ጥሪ ንህዝቢ ክፉት ኮይኑ ከምዝቕኒ፡ ተፈሊጡ ኣሎ።
  
ሰልጠንቲ 10ይ ኮርስ ማእከል ሞያዊ ስልጠናታት ተመሪቖም
ሰልጠንቲ 10ይ ኮርስ ማእከል ሞያዊ ስልጠናታት  ሳዋ፡ ፕረዚደንት ኢሳይያስ ኣፈወርቂ፡ ጸሓፊ ህግደፍ ኣቶ ኣልኣሚን መሓመድስዒድን ካልኦት ሰብመዚ መንግስትን ግንባርን፡ ከምኡውን ወለድን ማሕበረሰብ ሳዋን ኣብ ዝተረኽቡሉ፡ ትማሊ 3 ነሓሰ ተመሪቖም።
እዞም 420 ደቂኣንስትዮ ዝርከባኦም ብ13 ዓውደሞያታት ዝሰልጠኑ 909 ተመረቕቲ፡ ኣብ ሳዋ ኣብ ዝጸንሑለን ክልተ ዓመታት፡ ብሓድሽን ዘመናውን ማሽነሪታት ዝተሰነየ ብግብሪን ክልሰሓሳብን  ደረጃኡን ብቕዓቱን ዝሓለወ ትምህርቲ ከምዝቐሰሙ፡ ዳይረክተር ማእከል ሞያዊ ስልጠናታት ማሞስ ኣቶ ተስፋይ ተወልደ ኣብ ዘቕረቦ ጸብጻብ ገሊጹ።
ነቶም ትምህርቲ ዝጀመሩሞ ብዝተፈላለየ ምኽንያት ዘቋረጹ 1 ሚእታዊት ገዲፍካ፡ እቶም 99 ሚእታዊት  ዝተዋህቦም ትምህርቲ ብግቡእ ተኸታቲሎም ንምረቓ ከምዝበቕዑ ሓቢሩ።
ኣብቲ ስነስርዓት፡ ብደረጃ ማእከል ሞያዊ ስልጠናታት ጸብለልታ ዘርኣዩ ተመሃሮን ኣብነታውያን መማህራንን ኣለይትን  ካብ ፕረዚደንት ኢሳይያስ ኣፈወርቂ ሜዳልያታትን ካልእ ሽልማትን፣ ከካብ ዓውደትምህርቶም ጸብለልታ ዘርኣዩ ድማ  ካብ ጸሓፊ ህዝባዊ ግንባር ንደሞክራስን ፍትሕን ኣቶ ኣልኣሚን መሓመድስዒድ፡ ወረቐት ምስክርን ሽልማትን ተቐቢሎም።
ወኪል ተመረቕቲ ኣብ ዘስመዖ ቃል፡ ኣብ ዝተመደብዎ ስራሕን ቦታን፡ ብተራባሒ ዓቕሚ ንህዝቦምን ሃገሮምን ብተወፋይነት ከገልግሉ ዘለዎም ቅሩብነት ኣረጋጊጹ።
ኣብ መወዳእታ፡ ኣብቲ ስነስርዓት ዝተሳተፉ ወከልቲ ህዝቢ ምምሕዳር ከባቢ ሆሚብ፡ ንፕረዚደንት ኢሳይያስ ኣፈወርቂ  ሴፍን ባህላዊ ልብስን ገጸበረከት ኣበርኪቶምሉ።
  
ኣብ ደቡብን ማእከልን፡ ውጽኢት ሃገራዊ መርመራ ተገምጊሙ
ጨናፍር ሚኒስትሪ ትምህርቲ ኣብ ዞባታት ደቡብን ማእከልን፡ ውጽኢት ሃገራዊ መርመራ ሻሙናይ ክፍሊ ዝግምግም ኣኼባታት ኣካዪደን።
ብ24ን 25ን ጥቅምቲ ብደረጃ ዞባ ደቡብ ኣብ መንደፈራ ኣብ ዝተኻየደ ገምጋም፡ ውጽኢት ሃገራዊ መርመራ 8ይ ክፍሊ ኣብ ዓመተትምህርቲ 2018፡ ቅድሚኡ ምስ ዝነበረ ዓመት ክነጻጸር እንከሎ  ብ3 ሚእታዊት ከምዝዓበየ ተሓቢሩ።
ኣወሃሃዲ ሃገራዊ መርመራ 8ይ ክፍሊ ኣብቲ ዞባ፡ መምህር ኣስመሮም ሰሲኖስ ኣብ ዘቕረቦ ጸብጻብ፡ ኣብቲ ዞባ ልዕሊ 17 ሽሕ ተመሃሮ ናይ 94 ኣብያተትምህርቲ ከምእተፈተኑ፡ 60 ሚእታዊት ድማ ናብ ዝቕጽል ደረጃ ከምዝሓለፉ ገሊጹ።
ሓላፊ ጨንፈር ሚኒስትሪ ትምህርቲ ዞባ ደቡብ፡ መምህር ህብትዝጊ ኪዳነ ብወገኑ፡ ውጽኢትን ብቕዓትን ተመሃሮ ንምምሕያሽ፡ ጻዕርን ውህደትን መማህራንን ወለድን ዝያዳ ክዓዝዝ ብምዝኽኻር፡ ሕብረተሰብ  ንመማህራን ብምትብባዕን ተወሰኽቲ ክፍልታት ብምህናጽን፡ ኣብ መስርሕ ምምሃርን ምስትምሃርን ንዝገብሮ ዘሎ ኣበርክቶ ሞጒሱ።
ጨንፈር ሚኒስትሪ ትምህርቲ ዞባ ማእከል ብወገኑ  ብ25ን 26ን ጥቅምቲ ኣብ ዘካየዶ ተመሳሳሊ ገምጋም፡ ኣብ ሃገራዊ ፈተና 8ይ ክፍሊ ካብ ዝተሳተፉ ልዕሊ 13 ሽሕ ተመሃሮ፡ እቶም 725 ሚእታዊት ከምዝሓለፉ፡ እዚ ምስ ዝሓለፈ ዓመት ክነጻጸር እንከሎ  ብ16 ሚእታዊት ከምዝነከየ ተሓቢሩ።
ሓላፊቲ ጨንፈር መምህር በላይ ሃብተጋብር፡ እቲ ገምጋም፡ ዝነበረ ድኻማት ብምልላይ ናብ ፍታሕን ውጽኢትን ዘድሃበ ዕዮ ንምቕናዕ ዝሕግዝ ምዃኑ ገሊጹ።
  
ላሕዜን – ምጥርናፍ ዓድታት ክድፋኣሉ ይሕተት
ኣብ ንኡስ ዞባ ፎሮ  ምምሕዳር ከባቢ ላሕዜን፡ ተሳትፎ ተመሃሮ ኣብ መኣዲ ትምህርቲ ንምዕባይ፡ ምጥርናፍ ዓድታት ክድፋኣሉ ጻውዒት ቀሪቡ።
ርእሰመምህር ቤትትምህርቲ መባእታን ማእከላይን ደረጃ ላሕዜን፡ መምህር መሓመድዓሊ ኑሪ፡ ከም ውጽኢት ናይቲ ዝካየድ ዘሎ ጐስጓሳት፡ ዝነበረ ደረጃ ንቕሓት እናበረኸ ከም ዝመጽአ፡ ንዝለዓለ ተሳትፎ ግን፡ ዓድታት ኣብ ማእከላይ ቦታ ንኽጥርነፋ፡ ምምሕዳር ንኡስ ዞባ ብዕቱብ ክሰርሓሉ ከምዘድሊ ኣገንዚቡ።
እታ ኣቐዲማ ናይ መባእታ ጥራይ ዝነበረት ቤትትምህርቲ፡ ኣብዚ እዋንዚ ናብ ማእከላይ ደረጃ ምስግጋራ ኣገዳሲ ስጒምቲ ምዃኑ፡ ኣጋጢሙ ዘሎ ጽበት መምሃሪ ክፍልታት ንምፍታሕ ግን፡ ዝምልከቶ ኣካል ቈላሕታ ክገብረሉ ኣዘኻኺሩ።
ቤትትምህርቲ መባእታን ማእከላይን ደረጃ ላሕዜን፡ ኣብ ዓመተትምህርቲ 2020 ኣስታት 300 ተመሃሮ ተአንግድ ኣላ።
  
ፕሮጀክት ዝስተ ማይ ወኪ-ድባ ተመሪቑ
ልዕሊ 3 ሚልዮን ናቕፋ ዝወድአ ብጸሓያዊ ጸዓት ዝሰርሕ ፕሮጀክት ዝስተ ማይ ወኪድባ፡ ብሰንበት 6 ጥቅምቲ ተመሪቑ።
እቲ ፕሮጀክት፡ ዒላ፡ ኣብ ሰዓት 30 በርሚል ዝጭንጉዕ ጸሓያዊ ጸዓት፡ መዋህለሊ ገንኢ፡ ከምኡውን ናብ ዓዲ ዝተዘርግሐ መስመርን ኣርባዕተ መዐደሊ ነቚጣታትን የጠቓልል።
ኣብቲ ኣጋጣሚ፡ ኣብ ወኪድባ ርኡይ ናይ ማይ ጸገም ስለዝነበረ፡ ኣዴታት ንኣስታት ክልተ ኪሎሜተር ተጓዒዘን ማይ ክጎንካ ምጽንሐን ተገሊጹ።
ኣመሓዳሪ ንኡስ ዞባ በሪኽ ኣቶ ተስፉ ፍስሓጼን፡ ህዝቢ ነቲ ትሕተቅርጺ ብውሕሉል ኣገባብ ክጥቀመሉን ክዕቅቦን ተላብዩ።
ህዝቢ ወኪድባ፡ እቲ ፕሮጀክት ኣብ መፈጸምታኡ ንኽበጽሕ ንዝገበሮ ኣበርክቶ ዝመጐሰ ዋና ኣካያዲ ስራሕ ምምሕዳር ዞባ ማእከል ኣቶ ዘርኢት ተወልደብርሃን ብወገኑ፡ ምንጪ ናይቲ ፕሮጀክት ዝኾነት ዒላ እኹል ማይ ከተዋህልል ምእንቲ፡ ህዝቢ ትሕተባይታዊ ማይ ዘሰስን ንጥፈታት ከካይድ ኣዘኻኺሩ።
ካብ ኣስመራ ንሸነኽ ምዕራብ ኣብ ከባቢ 5 ኪሎሜተር እትርከብ ወኪድባ፡ ኣስታት 3 ሽሕ ተቐማጦ ኣለዉዋ።
  
ሚኒስትሪ ጥዕና፡ ህዝቢ ኣፍልጦኡ ብዛዕባ  ቫይረስ ‘ኮሮና’ ከዕቢ ጸዊዑ
ሚኒስትሪ ጥዕና፡ ህዝቢ ኣፍልጦኡ ብዛዕባቲ ካብ ወርሒ ታሕሳስ  ኣብ ከተማ ዉሃን  ቻይና ዝተራእየን ናብ ሓያሎ ሃገራት ዘስፋሕፍሕ ዘሎን  ካብ ጉጅለ መርስን ሳርስን ዝበሃሉ ዓይነታት ቫይረስ ዝኾነ ኖቨል ኮሮና ቫይረስ ከዕቢ ጸዊዑ።
ኣብቲ ሚኒስትሪ ዋና ዳይረክተር ክፍሊ ህዝባዊ ጥዕና ዶክተር ዓንደብርሃን ተስፋጽዮን ምስ ኤሪና ኣብ ዘካየዶ ቃለመሕተት፡ ኣብ 1960 ዝተለለየ ጉጅለ ኖቨል ኮሮና ቫይረስ፡ ኣብ መወዳእታ ታሕሳስ  ዕሙር ዕዳጋ እንስሳታት ኣብ ዝካየደላ ቻይናዊት ከተማ ዉሃን ከምእተራእየ ብምሕባር፡ ብኸመይ ከምዝመሓላለፍ ክሳብ ሕጂ ብልክዕ ዝፍለጥ ከምዘየለ ኣረዲኡ።
ዶክተር ዓንደብርሃን ንምልክታት ናይዚ ቫይረስ ብዝምልከት ኣብ ዝሃቦ ሓበሬታ፡ በቲ ሕማም ዝተለኽፈ ሰብ፡ ልክዕ ከምቲ ናይ ቫይረሳት መርስን ሳርስን፡ ረስኒ፡ ጸገም ምስትንፋስን ነድሪ ሳንቡእን ከምዘርኢ፡ ካብ ዝሓመመሉ ግዝያት ሕቚፎ ክሳብ ዝሓዊ ድማ ናብ ካልኦት ሰባት ከመሓላለፎ ከምዝኽእል ገሊጹ።
በዚ መሰረት፡ እቲ ሕማም፡ ብምስዓል፡ ምህንጣስ፡ ምትንኻፍን ሕሙም ዝተንከፎ ነገራት ብምሓዝን፡ ከምኡውን ብብከላ ቀልቀል ክመሓላለፍ ይኽእልዩ ዝብል ጥርጣረ ስለዘሎ፡ ኣለይቲ ሕሙማትን ሞያውያን ጥዕናን ግቡእ መሸፈኒ ኣፍ፡ ጓንቲን ካልእ መከላኸልን ክጥቀሙ ከምዝግባእ ኣገንዚቡ።
ኖቨል ኮሮና ቫይረስ፡ ክልተ ቕነ ኣብ ዘይመልእ ግዜ፡ ካብ ቻይና ሓሊፉ ኣብ ኣመሪካ፡ ኣውስትራልያ፡ ፈረንሳ፡ ካናዳ፡ ታይላንድ፡ ደቡብ ኮርያ፡ ጃፓን፡ ደሴት ታይዋን፡ ሲንጋፖር፡ ቬትናምን ጀርመንን ከምእተራእየ፡ ኣብ ጎረቤት ሃገር ኢትዮጵያ እውን ሓሙሽተ ሰባት ብጥርጠራ ተወሺቦም ከምዘለዉ፡ ዶክተር ዓንደብርሃን ብተወሳኺ ኣብሪሁ።
ነዚ ኩነታት ኣብ ግምት ብምእታው፡ ሚኒስትሪ ጥዕና ምስ ካልኦት ዝምልከቶም ኣካላት መንግስቲ ብምውህሃድ፡ ኣብ መዓርፎ ነፈርቲ ንገያሾ መርመራታት የካይድ ከምዘሎ፡ ኣብ ኮማዊ ሆስፒታል ቪላጆ ድማ መወሸቢ ማእከል ከምዘዋደደ ብምጥቃስ፡ ብዝተፈላለየ ጉዳያት ናብ ቻይና ከይዶም ዘለዉ ኤርትራውያን  ምስ ኤምባሲ ኤርትራ ኣብታ ሃገር ርክባት ከካይዱ፡ ብዝተኻእለ መጠን ድማ ኣብ ዘዘለውዎ ከተማ ክጸንሑ ዘዘኻኸረ ዶክተር ዓንደብርሃን፡ ካብ ኤርትራ ናብ ቻይናን ሃገራትቲ ዞባን መገሻታት ዘለዎም ዜጋታት፡ መገሻኦም ከወንዝፉ ጸዊዑ።
ለበዳ ኮሮና ቫይረስ ካብ ዝኽሰት፡ ዛጊት ኣብ ቻይና ጥራይ ልዕሊ 130 ሰባት ከምዝቐተለን ኣስታት 6 ሽሕ ከምዝለኸፈን፡ ጸብጻባት ጥዕና የነጽሩ።
  
ወግዓዊ ጽምብል ብሩራዊ ኢዮቤልዩ – ሳዋ ብምዕሩግ ኣገባብ ተኻዪዱ
ወግዓዊ ጽምብል ብሩራዊ ኢዮቤልዩ  ሳዋ ብምዕሩግ ኣገባብ ተኻዪዱ
ወግዓዊ ጽምብል ብሩራዊ እዮቤልዩ ምጅማር ሃገራዊ ኣገልግሎትን መመረቕታ መበል 32 ዙርያ ሃገራዊ ኣገልግሎትን፡ ፕረዚደንት ኢሳይያስ ኣፈወርቂ፡ ሚኒስተራት፡ ላዕለዎት ሓለፍቲ ህዝባዊ ግንባር ንደሞክራስን ፍትሒን፡ ወለድን ዕዱማትን ኣብ ዝተረኽቡሉ፡ ሳዋ  ዕቱብ ምርጫ ንውሑስ መጻኢ ብዝብል ቴማ፡ ትማሊ 2 ነሓሰ ብምዕሩግ ኣገባብ ተኻዪዱ።
ኣ ቦ  መ ን በ ር ኣወሃሃዲ ሽማግለ ጽምብል ብሩራዊ ኢዮቤልዩ  ኮሎኔልእዝራ ወልደገብረኤል፡ ሕመረት ቁምነገር መደብ ሃገራዊ ኣገልግሎት፡ ንስለ ህላወ ክብረትን ልምዓትን ሃገር ድልውነቱ ዘረጋገጸን፡ ሓባራዊ ኣተሓሳስባ ዝውንንን ዜጋ ምቕራብ ምዃኑ፡ ሕብረተሰብ ኤርትራ ንትግባረ ናይዚ መደብ ዘርኣዮ ተሳታፍነት ድማ መዘና ከምዘይነበሮ ብምጥቃስ፡ ኣብ ዝሓለፈ 25 ዓመታት ከይተሓለሉ ንዝጸዓቱ ኣዘዝቲን ስታፋትን ዓለምትን፡ ከምኡውን ካብ ጐድኒቲ መዓስከር ከይተፈልዩ ደገፎም ን ዘ ወ ፈ ዩ መ ሻ ር ኽ ቲ ም ስ ጋ ናኣቕሪቡ።
እቲ ጽምብል፡ ንብቕዓት ናይቶም ሳዋ ኣብ ጒዕዞ 25 ዓመታት ዘፍረየቶም መንእሰያት ኣብ ኩሎም መዳያት መኸተን ልምዓትን ብዝምስክር፡ ንሓይሊታት ምድሪ፡ ባሕሪ፡ ኣየር፡ ፖሊስን ጸጥታን፡ ከምኡውን ፍሉያት ሓይልታትን ኣባላት ሃገራዊ ኣገልግሎትን ዝውክል፡ ብናይ ክብሪ ሰላምታ ዝተሰነየ ምርኢት ነፈርቲ፡ ሄሊኮፕተራት፡ ታንክታት፡ ድሩዓት መካይን፡ ፈጣናት ጀላቡ፡ ረሻሻትን ከቢድ ብረትን ደሚቑ ነይሩ።
ኣዛዚ ማእከል ስልጠና ሃገራዊ ኣገልግሎት ኮሎኔል ደበሳይ ግደ ኣብ ዘቕረቦ ጸብጻብ መበል 32 ዙርያ ሃገራዊ ኣገልግሎት፡ ተመረቕቲ  ከም ኩሎም ዝሓለፉ ዙርያታት፡ ንዓመት መመላእታ ክወሃቦም ዝጸንሐ ፖለቲካዊ፡ ወተሃደራውን ኣካዳሚያውን መደባት ብግቡእ ቀሲሞም፡ ብኣእምሮን ኣካልን ደልዲሎም፡ ብዲሲፕሊን ተሃኒጾም፡ ክቐስምዎ ብዝግብኦም ክብርታት ሕብረተሰብና ተዀስኲሶም ይምረቑ ምህላዎም ገሊጹ። ብጨመተ ተዂሲ  ኣብ ዝሓለፈ 31 ዙርያታት ንዝነበረ ክብረወሰን ከምዝሰበሩ ብምጥቃስ ከኣ፡ ደቂኣንስትዮ ንዘርኣያኦ ጸብለልታ ሞጒሱ።
ሳዋ  ሃገራዊ ተልእኾ ንኽዕወት ብዘይምቁራጽ ኣብ 32 ዙርያታት ልዕሊ ፍርቂ ሚልዮን መንእሰያት ተቐቢላ ከምዝመልመለት ዝሓበረ ኮሎኔል ደበሳይ፡ ብስራሕን ቃልስን መኪትና፡ ዝተበገስናሉ ዕላማ ወቒዕና ኣሎና ክብል ገሊጹ።
ኣቲ ወግዓዊ ጽምብል፡ ንተራን ኣበርክቶን ሳዋን መደብ ሃገራዊ ኣገልግሎትን ኣብ ምዂስኳስ ኤርትራዊ መንነት፡ ሓባራዊ ኣረኣእያ፡ ሓድነት፡ ከምኡውን መደባት መኸተን ልምዓትን ብዘንጸባርቕ ባህላውን ስነጥበባውን መሰናድኦታት ደሚቑ ነይሩ።
ኣብ መወዳእታ፡ ኣብ ዝተፈላለየ ውድድራት ብደረጃ ኣሃዱን ውልቂን ንዝተዓወቱ ሽልማት ድሕሪ ምዕዳል፡ ኣባላት 32 ዙርያ ሃገራዊ ኣገልግሎት ቃለማሕላ ፈጺሞም።
ፕረዚደንት ኢሳይያስ ኣፈወርቂ፡ ንኹሎምቶም ኣብ ዝሓለፈ ርብዒ ዘመን ብጅግንነት ዝተሰውኡን ብኣብነታዊ ሓርበኛነት ኣብ ልምዓታዊ ተልእኾ ዘሕብን ኣበርክቶ ዝገበሩን  ሞሳ፡ ንተመረቕቲ 32 ዙርያ ሃገራዊ ኣገልግሎትን ተመረቕቲ 10ይ ኮርስ ማሞስን ድማ ዮሃና ኢሉ። እዚ ዕዙዝ ኣጋጣሚ፡ ኣብ መፈለምታ ሓድሽ መዋእል ይጽምበል ብምህላዉ፡ ናይ ርብዒ ዘመን ተመኲሮ ብደቂቕ ገምጊምና፡ ንዝሓየለ መኸተ ሃገራዊ ኣገልግሎት ክንምርሽ ዕጥቅና ሸጥ እነብለሉ ከምዝኾነ ጠቒሱ ድማ፡ ጽባሕ እውን ከም ትማሊ፡ ዓወት ናትና እዩ ክብል ኣገንዚቡ።
ከም ኣካል ናይዚ ንሰለስተ መዓልታት ዝቕጽል ጽምብል፡ ብዝተፈላለየ ዓውደሞያታት ንክልተ ዓመታት ክስልጥኑ ዝጸንሑ ተመሃሮ 10ይ ዙርያ ማእከል ሞያዊ ስልጠናታት፡ ሎሚ ቀዳም 3 ነሓሰ ክምረቑ እዮም።
  
ኣብ ደብረሲናን ጐላጉልን ‘ፕሮጀክትታት ማይ’ ተተግቢሩ
ኣብ ዞባ ዓንሰባ  ንኡሳን ዞባታት ዒላበርዕድን ዓዲተኬለዛንን ኣብ ዝርከባ ዓድታት ደብረሲናን ጐላጉልን፡ ብኣስታት 32 ሚልዮን ናቕፋ ፕሮጀክትታት ቀረብ ዝስተ ማይ ተዋዲዱ።
ብ22ን 23ን ለካቲት ኣብ ዝተኻየደ ስነስርዓት ምምራቕ፡ ሓላፊ ጨንፈር ማይ ዞባ ዓንሰባ ኣቶ ዘርአ ወልደትንሳኤ፡ እቲ ኣብ ጸሓያዊ ጸዓት ዝምርኰስ ፕሮጀክትታት፡ 2 ዒላታት፡ 6 መዐደሊ ነቑጣታትን 2 መዕረቒ ባስካታትን፡ ከምኡውን ልዕሊ 3 ኪሎሜተር ዝዝርጋሕ መከፋፈሊ መስመር ዘጠቓልል ምዃኑ ገሊጹ።
ኣብ ዞባ ዓንሰባ ካብ ዝርከባ 296 ዓድታት፡ ዛጊት እተን 206 ተጠቀምቲ ስርዓተቀረብ ማይ ኮይነን ምህላወን፡ ኣብተን ዝተረፋ ድማ በብደረጃኡ ንምትግባር ይስራሓሉ ከምዘሎ ዝገለጸ ኣቶ ዘርአ፡ ካብቲ ፕሮጀክትታት  እተን 51 ብኤለክትሪክ፡ 42 ብጸሓያዊ ጸዓት፡ 83 ከኣ ብናይ ኢድ መጨንጉዒ ዝሰርሓ ምዃነን ኣረዲኡ።
ኣብ ቀረባ መጻኢ፡ ኣብ 10 ዓድታት ምሉእ ስርዓተቀረብ ማይ ንምህናጽ፡ ኣብ 3 ዓድታት ዒላታት ንምዂዓት፡ ኣብ 76 ዓድታት ከኣ ናይ ኢድ መጨንጉዒ ንምትካል ይስራሓሉ ከምዘሎ እውን ገሊጹ።
ኣብ መወዳእታ ኣቶ ዘርአ፡ ንተሳትፎ ህዝቢ ድሕሪ ምምጓስ፡ እቲ ትካላት ማይ ንነዊሕ ግዜ ምእንቲ ከገልግል፡ ግቡእ ምክንኻንን ሓለዋን ክግበረሉ ተላብዩ።
  
ፕረዚደንት ኢሳይያስ፡ ካብ ናይ ስዑድያ መገሻኡ ተመሊሱ
ፕረዚደንት ኢሳይያስ ኣፈወርቂ፡ ብዕድመ ንጉስ ሳልማን ቢን ዓብዱልዓዚዝ ኣብ ስዑድያ ዝገበሮ ናይ ሰለስተ መዓልታት ወግዓዊ ምብጻሕ ዛዚሙ፡ ትማሊ 20 ለካቲት ኣብ ሰዓታት ድሕሪቐትሪ ተመሊሱ።
ፕረዚደንት ኢሳይያስ ኣብ ስዑድያ ኣብ ዝጸንሓለን መዓልታት፡ ብ17 ለካቲት ምስ ንጉስ ሳልማን ቢን ዓብደልዓዚዝ፡ ብ19 ለካቲት ድማ ምስ ወራስ ዓራት ልኡል መሓመድ ቢን ሳልማን፡ ኣብ ከተማ ሪያድ ኣብ ዝገበሮ ርክባት  ኣብ ምድንፋዕ ክልተኣዊ ታሪኻዊ ዝምድና ኤርትራን ስዑድያን፡ ኣጠቓላሊ ምትሕግጋዝ ዞባ ቀይሕ ባሕሪን፡ ከምኡውን ንኽልቲአን ሃገራት ኣብ ዘገድሱ ዞባዊ ጉዳያትን ምዕባለታትን ተመያይጡ።
ኣብቲ ርክባት፡ ብወገን ኤርትራ ሚኒስተር ጉዳያት ወጻኢ ኣቶ ዑስማን ሳልሕን ኣማኻሪ ፕረዚደንት ኣቶ የማነ ገብረኣብን፡ ብወገን ንግስነት ስዑዲዓረብ ድማ ሚኒስተር ጉዳያት ወጻኢ ልኡል ፈይሰል ቢን ፋርሓን ቢን ዓብደላን ሚኒስተር ስቴትን ኣባል ካቢነ ሚኒስተራትን ዶክተር ዕሳም ቢን ሳዓድ ቢን ስዒድን ተረኺቦም ነይሮም።
ፕረዚደንት ኢሳይያስ ብዘይካዚ፡ ኣብ ጽላታት ጸዓት፡ ሃብቲ ዓሳ፡ ሕርሻን ዕደናን ከውፍሩ ተገዳስነት ምስ ዘለዎም ስዑዳውያን ሰብ ጸጋ ብምርኻብ፡ ኣብ ሞንጎ ክልቲኡ ቁጠባታት ንዘሎ ድምርጸዓት ጠቒሱ  ኤርትራ ንወፍሪ ስዑድያ ሓንጎፋይ ኢላ ከምእትቕበሎ ኣረጋጊጹሎም።
  
ሚኒስተር ዑስማን፡ ኣብ ኣኼባ ሕ.ሃ – መልእኽቲ ኤርትራ ኣቕሪቡ
ሚኒስተር ጉዳያት ወጻኢ ኣቶ ዑስማን ሳልሕ፡ ትማሊ 30 መስከረም ኣብ ሰዓታት ድሕሪቐትሪ፡ መልእኽቲ ሃገረ ኤርትራ ንመበል 74 ኣኼባ ሓፈሻዊ ባይቶ ሕቡራት ሃገራት ኣቕሪቡ።
ናይ ሎሚ ዓመት ኣኼባ ሓፈሻዊ ባይቶ ሕቡራት ሃገራት፡ ንቀርኒ ኣፍሪቃ ኣብ ኣዝዩ ተስፋ ዘለዎ ግዜ ይካየድ
ኣሎ ክብል መደረኡ ዝጀመረ ሚኒስተር ዑስማን፡ ዝጸንሐ ናይ ዘቤታውን ዞባውን ግጭታትን ጎንጽታትን እዋን፡ ብውሽጣዊ ጸዓትን ዞባዊ ምትሕብባርን ብእወታዊ ምዕባለታት ይትካእ ከምዘሎ ገሊጹ።
ሚኒስተር ዑስማን ኣስዒቡ፡ ድሕሪ ኣስታት ርብዒ ዘመን፡ ምስ ምብናን እንኮቐጽራዊ ግሎባዊ ስርዓት፡ ከምኡውን ምግልባጥ ቁጠባዊ ሚዛን ሓይልታት ዘኸተሎ ጽዕጹዕ ውድድርን ነውጺታትን፡ ዓለምና ኣብ ቀራናመገዲ ንሓድሽ ዓለማዊ ስርዓት ኣብ እትርከበሉ እዋን ዝካየድ ዘሎ ናይ ሎሚ ዓመት መጋባእያ፡ ኣገደስቲ መልእኽትታት ከመሓላልፍ ትጽቢት ከምዝግበረሉ ኣስሚሩሉ።
ኣብ ውሽጢዚ ርብዒ ዘመን፡ ኣብ ኣፍሪቃ ብሕልፊ፡ ጸጋታትዚ ክፍለዓለም ብዘይንሕስያ እናተዘምቱ፡ ምስናይቲ ግጭታት ምውጋድ፡ ግጭታት ምፍታሕ እናተባህለ ዝጭደረሉ ባዶ መብጽዓታት፡ ቅልውላዋት እናተራብሑን እናኸፍኡን ብምኻዶም፡ ሓደ ቢልዮን ህዝቢ ዝያዳ እናተዋሰነ ክመጽእ ምጽንሑውን ኣብሪሁ።
ሚኒስተር ጉዳያት ወጻኢ ብተወሳኺ፡ ኣብ ልዕሊ ህዝቢ ኣፍሪቃ ዝወርድ ዘሎ በደል፡ ቀዳማዊ ኣቓልቦ ኪወሃቦ ዝግባእ ጉዳይ ምዃኑ፡ መዕለቢ ብዘይርከቦ ህውከት ንህዝብታት ጅሆ ምሓዝ ድማ፡ ነቲ ዞባ ከቢድ ክሳራ ከምዘስዓበሉ ገሊጹ።
ኣብዚ እዋንዚ፡ ኩሉቲ ብድሆታት ተሰጊሩ፡ ቀርኒ ኣፍሪቃ ኣብ ድርኵዂት ትስፉው መዋእል ከምዝርከብ ብምሕባር ከኣ፡ ንሕና ኣብ ዞባ ቀርኒ ኣፍሪቃ እንርከብ፡ ከም ወትሩ፡ ብሓያልን ኣድማዒን ምትሕብባርን ውህደትን ንሓባራዊ ዕብየትን ብልጽግናን ንምስራሕ ፖለቲካዊ ድሌትን ጽኑዕ መብጽዓን ኣሎና። ድሕሪ ምባል፡ ኩሉ ዓይነት ዝምቡዕ፡ ሓላላኽን ሃሳዪን ናይ ደገ ምትእትታዋት ተኣርኒቡ፡ እቲ ከባቢ ጉዳያቱ ባዕሉ ከመሓድር ከምዝግባእ ኣዘኻኺሩ።
ብዘይካዚ ሚኒስተር ዑስማን፡ ኤርትራ ጐድኒጐድኒቲ ዞባዊ ግዴታታ፡ ሓያሎ ዘላቒ መደባት ንቁጠባውን ማሕበራውን ምዕባለ ከምዘሰላሰለት፡ ኣብዚ ትስፉው መዋእል ድማ፡ ኣብ ምምዕባል ዓቕሚሰብ፡ ትሕተቅርጺ፡ ከምኡውን ቀንዲ ኣፍረይትን ወሃብቲ ኣገልግሎትን ጽላታትብቐንዱ ምውሓስ ጽሩይ ዝስተ ማይ፡ ምዕሩይ ዝርግሐን ዕድላትን ትምህርቲ፡ ጥዕናን መጐዓዝያን ንምዕዛዝ ትሰርሕ ምህላዋን ዘተባብዕ ገስጋስ ተመዝግብ ከምዘላን ሓቢሩ።
ኣብ መወዳእታ፡ ኣብዚ ዘሎናዮ መዋእል ስግግር ናብ ሓድሽ ዓለማዊ ስርዓት፡ ካብ ናይ ዝሓለፈ ርብዒ ዘመን ተመኵሮታት መለበሚ ተቐሲሙ፡ ህዝብታት ዓለም ናብ ትስፉው ናይ ርግኣትን ብልጽግናን ሰላምን ጐደና ምእንቲ ኪጐዓዙ፡ ኣድማዒ ዓለማዊ ውድብ ስለዘድልዮ፡ ሕቡራት ሃገራት  ምሉእ ፍተሻን ምትዕርራይን ኪግበረሉ ተላብዩ።
እዚ ከምዚ ኢሉ እንከሎ፡ ብሚኒስተር ጉዳያት ወጻኢ ኣቶ ዑስማን ሳልሕ፡ ኣማኻሪ ፕረዚደንት ኣቶ የማነ ገብረኣብን ቀዋሚት ኣምባሳደር ሃገረ ኤርትራ ኣብ ሕቡራት ሃገራት ወሮ ሶፍያ ተስፋማርያምን ዝቘመ ልኡኽ ኤርትራ፡ ምስ ምክትል ዋና ጸሓፊ ሕቡራት ሃገራት ንሰብኣዊ ጉዳያት፡ ዋና ዳይረክተር ዓለማዊ ውድብ ኣንጻር ፍልሰት፡ ከምኡውን ወከልቲ ኣህጉራውያንን ዞባውያንን ውድባትን ሃገራትን ብምርኻብን፡ ብደረጃ ሚኒስተራትን ወከልቲ ሃገራትን ኣብ ዝተኻየደ ርክባትን ዋዕላታትን ብምስታፍን፡ ርእይቶን መርገጽን ኤርትራ ኣብ ዝተፈላለዩ ዛዕባታት ኣነጺሩ።
  
ማይ-ድማ – ኣብ ምዕባለ ከተማን ምምሕዳራዊ ኣገልግሎትን ተዘትዩ
ቤትጽሕፈት ምምሕዳር ሓውሲከተማ ማይድማ፡ ናብ ምዕባለ ከተማን ምምሕዳራዊ ኣገልግሎትን ዝቐንዐ ዘተ ወዲቡ።
ኣብቲ ነበርትን ኣባላት ምምሕዳር ንኡስ ዞባ ዓረዛን ዝተረኽቡሉ ኣኼባ፡ ኣመሓዳሪ ሓውሲከተማ ማይድማ ኣቶ መሓሪ ኣልኣዛር፡ ኣብ  ናይ ዝተተግበረ መደባት ጸብጻብ ድሕሪ ምቕራብ፡ ኣታዊታት ከተማ ምስ ዝሓለፈ ዓመታት ብምንጽጻር ብ11 ሚእታዊት ከምዝዓበየ ገሊጹ።
ሸለልትነት ዝመበገሲኡ ዝተፈላለየ ምኽንያት፡ ካብ ትምህርቲ ምብኳርን ምቁራጽን የስዕብ ብምህላዉ፡ ወለዲ ዕቱብነቶም ከዕዝዙ ድማ ኣዘኻኺሩ።
ተሳተፍቲ፡ ምስ ምውሳኽ ብዝሒ ነበርቲ ቀረብ ኣገልግሎት ጥዕና ክዓቢ፡ ዕዳጋ ጥሪት ክስራሕን ዕደላ መሬት ጤሳ ክቀላጠፍን   ተላብዮም።
ኣመሓዳሪ ንኡስ ዞባ ዓረዛ ኣቶ ርእሶም ክፍለማርያም ድማ፡ ኣብዚ ዓመትዚ ብዝሰፍሐ ክካየድ ተወጢኑ ኣብ ዘሎ ንጥፈታት ምዕቃብ ማይን ሓመድን ተሳትፎ ህዝቢ ክዓዝዝ ኣዘኻኺሩ።
ልዕሊ 15 ሽሕ ህዝቢ ዝነብራ ሓውሲከተማ ማይድማ፡ ካብ መንደፈራ ንሸነኽ ደቡባዊ ምዕራብ ኣስታት 61 ኪሎሜትር ርሒቓ ትርከብ።
  
መልእኽቲ ሓድሽ ዓመት ፕረዚደንት ኢሳይያስ ኣፈወርቂ
ክቡር ህዝቢ ኤርትራ ኣብ ውሽጢን ወጻኢን
ብዕዙዝ ኣጋጣሚ ናይዛ እንኣትዋ ዘለና ሓዳስ ዓመት 2020፣ ንመላእ ህዝቢ ኤርትራ ምስ ሓይልታት ምክልኻሉ ዮሃና
ዓመተ  ካብ ዝኾነ እዋን ንላዕሊ ብተስፋኡን ርጉጽነቱን ኣብ ዜተኣማምን ክብታ ደይብና ንሰናበታ ኣለና። ናብዚ እሙንን ውሑስን ባይታ ዜብጽሓና፣ ምስ ምቹእ ዞባዊ ኩነታት፡ ብቐንዱ ዘቤታዊ ሓይልና እዩ። መስመርና ሓራ፣ መሳርዕና ስጡም፣ መንፈስና ርጉእ ጌርና ስለዝመረሽና።
ድሕሪ ናይ ሰለስተ መዋእል ተሪር ጉዕዞ፡ ሓዳስ ዓመት 2020፡ ኣብ ሓድሽ ዓለማዊን ዞባዊን ሃዋህው፡ ጭቡጥ ዕድላት ኣብ ቅድሜና ኣምሪሕና ንኣትዋ ኣለና። ክስገር ዘለዎ ተረፍመረፍ ብድሆታት እናሓጸብና ድማ፡ ብስራሕና ከፋቲት ዝጠዓመ እዋን ክንገብራ ኢና። ሎሚ እውን ከምዝሓለፈ መድረኻት ቃልሲ፡ ዓወትና ናይ ግድን እዩ። ዝሓለኖ ብግብሪ ዝፍጽም፡ ወትሩ ዕዉት፡ ዘይጸዓድ መንፈስ ስለእንውንን
ደጊመ ርሑስ ሓድሽ ዓመት
ዓወት ንሓፋሽ
  
ሚ/ጸዓትን ማዕድንን፡ ን70 ኣባላቱ ስልጠና ወዲቡ
ሚኒስትሪ ጸዓትን ማዕድንን፡ ንኣስታት ክልተ ኣዋርሕ ዘሰልጠኖም 70 ነባራትን ሓደስትን መሃንድሳት፡ ትማሊ 18 ለካቲት ኣብ ኣስመራ ኣመሪቑ።
እቲ ብግብሪ ዝተሰነየ ስልጠና፡ ኣብ ውጥን ቀረብ ጸዓት፡ ምስፋሕ ቀረብ ጸዓትን ተተካኢ ጸዓትን ዘተኰረ እዩ።
ኣብ ሚኒስትሪ ጸዓትን ማዕድንን ዋና ዳይረክተር ክፍሊ ጸዓት ኢንጂነር ተስፋይ ዘካርያስ፡ እቲ ትምህርቲ ምስ ሓድሽ ዘመናዊ ቴክኖሎጂ ተተካኢ ጸዓት ዘላሊ፡ ከምኡውን ናይ ጸዓት ፕሮጀክትታት ኣብ ምንዳፍን ምድላውን ከም መበገሲ ኮይኑ ዘገልግል እዩ ክብል ኣረዲኡ።
ንተመረቕቲ ወኪሉ ቃል ዘስመዐ ኢንጂነር ክብሮም ዑቕባዝጊ ብወገኑ፡ እቲ መደብ እዋናውን ተተካኢ ጸዓት ኣማዕቢልካ ኣብ ረብሓ ሃገርን ህዝብን ንምውዓሉ ዝድርኽን ምዃኑ ሓቢሩ።
ሰልጠንቲ፡ ካብ ሚኒስትሪ ጸዓትን ማዕድንን ከምኡውን ካብ ሚኒስትሪ ሃገራዊ ልምዓትን ኮርፖረሽን ኤለክትሪሲቲ ኤርትራን ዝተዋጽኡ እዮም።
  
ማእከል – ገዳይምን ኣብነታውያንን መምህራን ተሸሊሞም
ብምኽንያት 5 ጥቅምቲ ዓለማዊ መዓልቲ መምህራን፡ ኣብ ዞባ ማእከል  ንኡስ ዞባ ሰሜናዊ ምዕራብ ዝነጥፉ 110 ገዳይምን ኣብነታውያንን መምህራን፡ ናይ ዋንጫ፡ ሜዳልያ፡ ወረቐት ምስክርን ገንዘብን ሽልማት ተዓዲሎም።
ሓላፊ ቤትጽሕፈት ትምህርቲ ኣብቲ ንኡስ ዞባ መምህር ደጎል ሃብተስላሴ ኣብ ዘስመዖ ቃል፡ ምምህርና  እናመሃርካ እትመሃረሉ፡ ከምኡውን ኣብ ቀጻሊ ምርምርን መጽናዕትን እትጽመደሉ፡ ወለዶታት ዝዅስኵስ ክቡር ሞያ ምዃኑ ብምጥቃስ፡ ንልዕሊ ኣርብዓ ዓመታት ከይሰልከዩ ንዘምሃሩ ኣስታት 87 ገዳይምን 23 ኣብነታውያን መንእሰያትን ኣፍልጦን ሽልማትን ምሃብ፡ ንሓደስቲ መምህራን ዘተባብዕ ከምዝኾነ ሓቢሩ።
ምምህርና ብዘይምቊራጽ ብዝዛሪ ሩባን ጅር ደቂሰብን ክምሰል ከምዝከኣል ዝጠቐሰ፡ ኣቦመንበር ማሕበር መምሃራን ጨንፈር ዞባ ማእከል መምህር ኣፈወርቂ ገብረእግዝኣብሄር ብወገኑ፡ ማሕበር ንዕብየትን ምዕባለን ትምህርቲ፡ ኣብነታውያን መምህራን ንኽፈርዩ ዝገብሮ ኣበርክቶ ቀጻሊ ከምዝኾነ ኣነጺሩ።
ሓላፊ ጨንፈር ሚኒስትሪ ትምህርቲ ዞባ ማእከል መምህር በላይ ሃብተጋብር ድማ፡ ትምህርቲ ብዓይነት ንምምሕያሽ ዝካየድ ዘሎ ጻዕሪ ዘተባብዕ ውጽኢት ይርከቦ ከምዘሎ ብምግላጽ፡ ነባራትን ኣብነታውያንን መምህራን ነቶም ልዕሊ 60 ሚእታዊት መንእሰያት ዝኾኑ መምህራን ተመኵሮ ከቕስምዎምን ብኣብነት ክመርሑዎምን ኣዘኻኺሩ።
  
መራሕቲ ተሽከርከርቲ ሕጊ ትራፊክ ክኽተሉ ጻውዒት ቀሪቡ
ሓደጋታት ተሽከርከርቲ ብምግታእ ኣብ ሂወትን ንብረትን ዝወርድ ጉድኣት ንምንካይ፡ መራሕቲ ተሽከርከርቲ ንቕሓቶም ብምብራኽ ሕጊ ትራፊክ ተኸቲሎም ክመላለሱ፡ ኣዛዚ ፖሊስ ትራፊክ ዞባ ማእከል ጸዊዑ።
ሌተናል ኮሎኔል ታደሰ ብርሃነ ምስ ኤሪና ኣብ ዘካየዶ ቃለመሕትት፡ ንቕሓት ምብራኽ እቲ መሰረታዊ ምዃኑ፣ ነቲ ብሰንኪ ሸለልትነት ዝስዕብ ሓደጋታት ንምንካይ ግና ሕግታት ትራፊክ ምኽባርን ዘድሊ ጥንቃቐታት ምግባርን ኣገዳስነቱ ልዑል ከምዝኾነ ገሊጹ።
ተሽከርከርቲ ዝብል ኣምር፡ ኣብ ኣገልግሎት መጐዓዝያ ሰብን ንብረትን ዝውዕላ ሞተር ዘለወንን ዘይብለንን ከም ማካይን፡ ብሽክለታታት፡ ሞቶርብሽክለታታት፡ ዓረብያፈረስን ሰረገላታትን ከምዘጠቓልል ጠቒሱ ድማ፡ ኣብዚ እዋንዚ ብፍላይ መራሕቲ ብሽክለታ ብዘርእይዎ ዘለዉ ሸለልትነት፡ ንሓደጋ ይቃልዑን ጠንቂ ሓደጋታት ይኾኑን ከምዘለዉ ኣነጺሩ።
ብፈረስ ዝሰሓባ ተሽከርከርቲ፡ ኣብ ግዜ ብርሃን እምበር ብጸልማት ክንቀሳቐሳ ፍቑድ ኣይኮነን ዝበለ ሌተናል ኮሎኔል ታደሰ፡ ወነንቲ ዓረብያ ፈረስ ዘርእይዎ ዘለዉ ነዚን ንዝተፈቕደሎም ንጥፈትን ዝጥሕስ ተግባራት፡ ብሕጊ ከምዘሕትት ተገንዚቦም ክቚጠቡ፣ ተቐዳደምቲ ብሽክለታውን ኣብ ግዜ ልምምድ ሕጊ ትራፊክ ከኽብሩ ኣዘኻኺሩ።
ኣዛዚ ፖሊስ ትራፊክ ዞባ ማእከል ሌተናል ኮሎኔል ታደሰ ብርሃነ ኣብ መወዳእታ፡ ዘይምኽባር ሕጊ ሳዕቤኑ ሓደጋን ክሳራ ህይወትን ንብረትን ስለዝኾነ፡ መራሕቲ ተሽከረከርቲ ጥንቁቓት ክኾኑ፡ ከምኡውን ንናይ ምስማዕ ዓቕሚ ዝንኪ ውጽኢት ቴክኖሎጂ ከወግዱ ብምልባው፡ ምግታእ ሓደጋታት ተሽከርከርቲ ንፖሊስ ትራፊክ ጥራይ ዝሕደግ ስለዘይኮነ፡ ኩለን ኣካላት መንግስቲ፡ ሕብረተሰብን ስድራቤታትን ግደኦም ክገብሩ ጸዊዑ።
  
ፈስቲቫል ኤርትራውያን ነበርቲ ጀርመን ተኻዪዱ
ጽንዓት ብጽንዓት ንልምዓት ብዝብል ቴማ ብ12 ሓምለ ብሚኒስተር ጉዳያት ወጻኢ ኣቶ ዑስማን ሳልሕን ሓላፊ ቁጠባዊ ጉዳያት ህግደፍ ኣቶ ሓጐስ ገብረሂወትን ኣብ ከተማ ጊሰን ዝተኸፍተ ዓመታዊ ፈስቲቫል ኤርትራውያን ነበርቲ ጀርመን፡ ብ14 ሓምለ ምስ ምሉእ ድምቀቱ ተዛዚሙ።
እቲ ንሰለስተ መዓልታት ዝቐጸለ ፈስቲቫል፡ ካብ ዝተፈላለያ ከተማታት ጀርመንን ካልኦት ሃገራት ኤውሮጳን ዝመጹ ብርክት ዝበሉ ዜጋታትን መሓዙት ኤርትራ ወጻእተኛታትን ክሳተፉዎ እንከለዉ፡ ንዓበይትን መንእሰያትን ኣብ ግምት ብዘእተወ ባህላውን ስነጥበባውን መሰናድኦታት፡ እዋናዊ ሰሚናራትን ሞያዊ ኣስተምህሮታትን፡ ከምኡውን ኣዘናጋዒን መሃሪን መደባት ቈልዑን መንእሰያትን ማዕሪጉ ቀንዩ።
ናይ ክብሪ ዕዱማት  ሚኒስተር ጉዳያት ወጻኢ ኣቶ ዑስማን ሳልሕን ሓላፊ ቁጠባዊ ጉዳያት ህግደፍ ኣቶ ሓጐስ ገብረሂወትን፡ ንተሳተፍቲ  ኣብ ህሉው ኩነታት ሃገር፡ ዞባዊ ምዕባለታትን መጻኢ ኣመታቱን ከምኡውን ኣብ ቊጠባዊ ኩነታትን መጻኢ መደባትን ዘተኰረ ሰፊሕ መግለጺ ኣቕሪቦም።
ሚኒስተር ዑስማን፡ ን20 ዓመታት ዝቐጸለ ኩሉ ዓይነት ተጻብኦታት፡ ብሓያል ጽንዓትን መኸተን ህዝብን መንግስትን ኤርትራ ከምእተሳዕረ ድሕሪ ምብራህ፡ ኩሉ ኣብ ደገ ዘሎ ኤርትራዊ ኣምባሳደር ሃገሩ ስለዝኾነ፡ ዓቕሚታቱ ኣወሃሂዱን ውዳበታቱ ኣሐዪሉን ሃገራዊ መደባት መኸተን ልምዓትን ንምድንፋዕ ተሳትፎኡ ከዕዝዝ ኣዘኻኺሩ።
ኣብ መዳያት ምምዕባል ዓቕሚሰብ፡ ትሕተቅርጺ መጐዓዝያን ምኽዛን ማይን ንዝግበር ዘሎ ገዚፍ ወፍሪ ብዝምልከት እውን መብርሂ ዝሃበ ሚኒስተር ዑስማን፡ ኣብ ህንጻ ጽርግያታት ተጀሚሩ ዘሎ ዘተባብዕ ስራሕ  ብዝሰፍሐ መልክዑ ክቕጽል ምዃኑ፡ ጉዳይ ምኽፋት ዶባት ምስ ኢትዮጵያ ድማ፡ ሕጋዊ ቅጥዕታት ይስራሓሉ ከምዘሎ ኣረዲኡ።
ብዛዕባ ቁጠባ ስፍሕ ዝበለ መብርሂ ዝሃበ ኣቶ ሓጐስ ገብረሂወት ብወገኑ፡ ቀዳምነት ተሰሪዑ ዘሎ ወፍሪ ኣብ ሕርሻ ምዃኑ፡ እቲ ዕላማ ድማ ውሕስነት መግቢ ኣረጋጊጽካ፡ ብዓይነትን ብዝሕን ንሰደድ ቅሩብ ንምዃን ከምዝኾነ ገሊጹ። እቲ ናይ ወፍሪ ዕድል ቀዳምነት ንኤርትራውያን ከምዝኾነ ድማ ኣነጺሩ።
ናይ ወጻኢ ሸርፊ ዘየጕድል ወፍሪ ረብሓ የብሉን። ስለዚ ወፍርና ብቐንዱ፡ ናይ ወጻኢ ሸርፊ ዘኻዕብት ክኸውን ኣለዎ ዝበለ ኣቶ ሓጐስ፡ ነዚ ዝሕግዝ ዘመናዊ ናይ ባንክ ኣጠቓቕማን ካልእ ኣገልግሎታትን ንምትእትታው ይስራሓሉ ከምዘሎ ሓቢሩ።
  
ቀ/ሚ/ኣቢይ ኣሕመድ ናይ ስራሕ ምብጻሑ ፈጺሙ ተመሊሱ
ቀዳማይ ሚኒስተር ፈደረላዊት ዴሞክራስያዊት ሪፓብሊክ ኢትዮጵያ፡ ዶክተር ኣቢይ ኣሕመድ፡ ኣብ ኤርትራ ዝገበሮ ናይ ክልተ መዓልታት ናይ ስራሕ ምብጻሕ ፈጺሙ፡ ትማሊ ኣብ ሰዓታት ቅድሚቐትሪ ናብ ሃገሩ ተፋንዩ።
ፕረዚደንት ኢሳይያስን ቀዳማይ ሚኒስተር ኣቢይን፡ ኣብ ምምዕባል ክልተኣዊ ዝምድናን ምትሕግጋዝን፡ ከምኡውን ሓባራዊ ኣገዳስነት ኣብ ዘለዎ ዞባዊ ምዕባለታትን ካልእ ጉዳያትን ኣብ ዝገበሩዎ ዘተ፡ ሰላም ንምዕባለን ብልጽግናን ክልቲአን ሃገራትን ህዝብታተንን፡ ከምኡውን ንርግኣትን ምትሕግጋዝን ዞባና ኣገዳሲ ምዃኑ ብምእማን፡ ተጀሚሩ ንዘሎ ናይ ሰላምን ምሕዝነትን መንፈስ ክቕጽሉዎ፡ ከዕብዩዎን ከደልድሉዎን ተሰማሚዖም።
ክልቲኦም መራሕቲ ብዘይካዚ፡ ኣብ መስመር ነፋሲትደቀምሓረ ንዝሰላሰል ዘሎ ጽርግያ ናይ ምስፋሕን ህንጻ ቢንቶታትን ንጥፈታት ተዓዚቦም።
ቀዳማይ ሚኒስተር ዶክተር ኣቢይ ኣሕመድ፡ ብ18 ሓምለ ኣብ ሰዓታት ቅድሚቐትሪ ኣስመራ ኣብ ዝኣተወሉ፡ ፕረዚደንት ኢሳይያስ ብናይ ክብሪ ሰልፊ ተቐቢሉዎ።
  
ጥርናፈ ዓድታት ምምሕዳር ከባቢ መዓልዲ ንነበርቲ መስተርሆት ፈጢሩ
ነበርቲ ምምሕዳር ከባቢ መዓልዲ  ንኡስ ዞባ ዓዲተከሌዛን፡ ቅድሚ ሰለስተ ዓመት ብዝወሰድዎ ናይ ምጥርናፍ ስጉምቲ፡ ኣብዚ እዋንዚ መሰረታዊ ማሕበራዊ ኣገልግሎታት ክረኽቡን ንጥፈታት ሕርሻ ከስፍሑን ከምዝበቕዑ ገሊጾም።
ካብ መባእታ ክሳብ ካልኣይ ደረጃ ዝተዘርግሐ ኣገልግሎት ትምህርቲ፡ ከምኡውን ኣገልግሎት ጥዕናን ዝስተ ማይን ተዋዲዱሎም ከምዘሎ ዝሓበሩ ወሃብቲ ርእይቶ፡ ንዝበለጸ ኣገልግሎት ሕጽረታትተን ትካላት ክማላእ ኣዘኻኺሮም።
ብተሳትፎ ኮም ዝተሰርሐት ቤትትምህርቲ፡ ክሳብ 320 ተመሃሮ ከምእተአንግድ፡ እቲ ዝተረኽበ ሓበሬታ የነጽር።
በዓልሞያ ጥዕና መንእሰይ መሓመድኣድም ሕዱግ ብወገኑ፡ ኣብቲ ምምሕዳር ከባቢ ኣገልግሎታት ቀዳማይ ረዲአት፡ ሕክምና ተመላለስቲ ሕሙማትን ፍወሳ ሕዱር ሕማማትን ከምዝወሃብ ብምጥቃስ፡ ኣገልግሎታት ክታበትን ክንክን ቅድምን ድሕሪን ሕርስን ዝጅምረሉ ኩነታት ክመቻቻእ ኣዘኻኺሩ።
ምምሕዳር ከባቢ መዓልዲ፡ 26 ኪሜ ንሸነኽ ምብራቓዊ ኣጻድፍ ንኡስ ዞባ ዓዲተከሌዛን ትርከብ።
  
ፈስቲቫል ኤርትራውያን ነበርቲ ስካንዲናቪያ ይካየድ ኣሎ
ፈስቲቫል ኤርትራውያን ነበርቲ ሃገራት ስካንዲናቪያ፡ ክብርታት ኤርትራውነት ኣብ ዝበረኸሉን ሰዓርነቱ ኣብ ዝተረጋገጸሉን መድረኽ፡ ጽንዓት ብጽንዓት ንልምዓት ብዝብል ቴማ፡ ብውዕዉዕ ሃገራዊ ወኒን ቅሩብነት ንሃገራዊ ልምዓትን፡ ብ25 ሓምለ ኣብ ከተማ ስቶክሆልም፡ ብኣማኻሪ ፕረዚደንት ኣቶ የማነ ገብረኣብ ተኸፊቱ።
ኣብቲ ካብ ዝተፈላለያ ሃገራት ስካንዲናቭያን ከተማታት ሽወደንን ዝመጹ ሓያሎ ዜጋታትን መሓዙት ኤርትራን ዝተረኽቡሉ ድሙቕ ስነስርዓት፡ ኣቦመንበር ኣወሃሃዲት ሽማግለ በዓላት ኣቶ ኣለም ተኽለጊዮርጊስ፡ መበል 21 ዓመት ፈስቲቫል፡ ኣብ እዋን ዝኽሪ ቀዳማይ ዓመት ስምምዕ ሰላምን ምሕዝነትን ኤርትራን ኢትዮጵያን፡ ቅንያት ብሩራዊ ኢዮቤልዩ ምምስራት ሳዋን ምጅማር ሃገራዊ ኣገልግሎትን ይካይድ ምህላዉ፡ ፍሉይ ትርጉም ከምዝህብ ገሊጹ።
ፈጻሚ ጉዳያት ኤምባሲ ኤርትራ ኣብ ሃገራት ስካንዲናቪያ፡ ኣቶ ዮናስማና ብወገኑ፡ ፈስቲቫል ኤርትራ  ቀጻልነቱ ጥራይ ዘይኮነ፡ መመሊሱ ብትሕዝቶኡን ተሳታፍነቱን እናማዕበለን እናማዕረገን ምምጽኡ፡ ረዚን ናይ መኸተ መልእኽቲ ከምዘመሓላልፍ ኣገንዚቡ። ኣበርክቶ ንዝገበሩ ኩሎም ድማ ኣመስጊኑ።
ኣማኻሪ ፕረዚደንት ኣቶ የማነ ገብረኣብ፡ ኣብ ዳሳት ኩለን ዞባታት፡ ማሕበራትን ከተማታትን ዑደት ድሕሪ ምክያድ፡ ህይወትን መነባብሮን ተጋደልቲ ንዝገልጽ ምርኢት መሪቑ ከፊቱዎ።
ነቲ ብዝተፈላለየ መደባት ክሳብ ጽባሕ 28 ሓምለ ዝቕጽል ፈስቲቫል፡ ካብ ኤርትራ ዝኸደት ጉጅለ ባህሊ ዋልታን፡ ካብ ኤውሮጳ ዝተዋጽአት ጉጅለ ባህሊ ኣለናልኪን፡ ድምቀት ሂበናኦ ኣለዋ።
  
ኤርትራውያን ነበርቲ እስራኤል፡ ኣበርክቶኦም ከምዘዕብዩ ዳግም የረጋግጹ
ኤርትራውያን ነበርቲ እስራኤል፡ ብ13 ሓምለ ኣብ ቴልኣቪቭ ኣብ ዘካየዱዎ ሰሚናር፡ ውዳበታቶም ብምሕያል ኣበርክቶኦም ኣብ ዳግመህንጻ ሃገር ከዕብዩ ዘለዎም ቅሩብነት ደጊሞም ኣረጋጊጾም።
ፈጻሚ ጉዳያት ኤምባሲ ኤርትራ ኣብ እስራኤል፡ ኣቶ ሰለሙን ክንፈ ኣብ ዝሃቦ መግለጺ፡ ቃልሲ ንናጽነት ዘዐወተ ጽንዓትን ተወፋይነትን፡ ኣብ ምውሓስ ልኡላውነትን ምምካት ዝሰዓበ ቅሉዕ ተጻብኦታትን ተኣምር ከምዝደገመ ብምዝካር፡ እዚ ኤርትራዊ ክብሪታትዚ ኣብ መደባት ልምዓት ብሓፈሻ፡ ኣብዚ ተኣትዩ ዘሎ ትስፉው መድረኽ ሰላም ድማ ብፍላይ  ተራኡ ዕዙዝ ምዃኑ ገሊጹ።
ኣብ ዝሓለፈ 10 ዓመታት ኣብ ልዕሊ ኤርትራ ዝጸንዐ ዘይፍትሓዊ እገዳ፡ ብሓያል ኤርትራዊ ንቕሓት፡ ውዳበን ናይ መኸተ መንፈስን ከምዝፈሸለ ብምሕባር ድማ፡ ኣብቲ እዋን ዝተዀልፈ ዕድላትን ዝወረደ ክሳራታትን ንምሕዋይ  ምስራሕ፡ ግቡእን ሓላፍነትን ናይ ነፍሲወከፍ ዜጋ ከምዝኾነ ኣዘኻኺሩ።
ብዛዕባ ህሉው ኩነታት ሃገርን ዞባዊ ምዕባለታትን፡ ኣቶ ሰለሙን፡ኣብ ዝሓለፈ ዓመት ዝተኸተመ ስምምዕ ሰላምን ምሕዝነትን ኤርትራን ኢትዮጵያን፡ ኣብ ዞባ ቀርኒ ኣፍሪቃ ዝፈጠሮ እወታዊ ጽልዋ፡ ዝርአ ዘሎ ምዕባለታት፡ ዘላቒን ኣተኣማማንን ንክኸውን ዝካየድ ዘሎ ጻዕሪን ገስጋሱን ኣብሪሁ።
ተሳተፍቲ፡ መብርሂ ዝደለዩሎም ሕቶታት ከምኡውን ርእይቶታት ድሕሪ ምቕራብ፡ ኩሉመዳያዊ ልምዓት ሃገር ንምድንፋዕ፡ ከም ወትሩ ድሉዋት ምህላዎም ኣረጋጊጾም።
  
ኣመሓዳሪት ዞባ ሰ/ቀ/ባሕሪ፡ ኣብ ን/ዞባታት ኣዶብሓን ናቕፋን ዑደት ኣካዪዳ
ኣመሓዳሪት ዞባ ሰሜናዊ ቀይሕ ባሕሪ ወሮ ኣስመረት ኣብርሃ፡ ኵነታት ቀረብ ማይ፡ ጥዕና፡ ትምህርቲ፡ ሕርሻን ካልእን ንምዕዛብን ምስ ዝምልከቶም ኣካላት ንምዝታይን፡ ኣብ ንኡሳን ዞባታት ኣዶብሓን ናቕፋን ዑደት ኣካዪዳ።
ኣብቲ ካብ 15 ክሳብ 21 ሚያዝያ ዝገበረቶ ዑደት፡ ወሮ ኣስመረት፡ ኣብ ንኡስ ዞባ ኣዶብሓ  ምምሕዳር ከባቢ ድሪት ንዝርከባ ትካላት ትምህርቲ፡ ጥዕናን ማይን፡ ብፍላይ ከኣ ኣብ ምምሕዳራት ከባቢ ምድጋግን ቀድሓትን ዝተሃንጻ ሓደስቲ ኣብያተትምህርቲ፣ ከምኡውን ኣብ ምምሕዳር ከባቢ ዔላባቡ ዝተሃንጸት ሓዳስ መደበር ጥዕና ድሕሪ ምዕዛብ፡ ብዛዕባ ዘጋጥሙ ጸገማት ምስ ርእሳነመማህራንን ካልኦት ዝምልከቶም ኣካላትን ዘትያ።
ብዘይካዚ፡ ህዝቢ ካብ መጓሰን ሰበኽሳግማዊ ህይወትን ተላቒቑ ሕርሻዊ ንጥፈታት ዘካይደሉን ቀዋሚ መነባብሮ ዝመርሓሉን ባይታ ንምፍጣር፡ ኣስታት 90 ሄክታር ዘስቲ መእለዪ ውሕጅ ባድን ብዛዕባ ዝጽገነሉ፡ ምስ ዝምልከቶም ኣካላት ተዘራሪባ።
ምስ ዓበይቲ ዓድን ኣነባበርትን ምምሕዳራት ከባቢ ድሪትን ዔላባቡን ኣብ ዝገበረቶ ርክብ፡ ብፍላይ ኣብ ትምህርቲ ዝግበር ዘሎ ገዚፍ ወፍሪ ብምጥቃስ፡ ቈልዑ ናብ ቤትትምህርቲ ኣብ ምልኣኽ ዝርአ ዘሎ ድኽመት ንምፍዋስ፡ ዓበይቲ ዓድን ኣነባብርትን ጸላዊ ተርኦም ከበርክቱ ኣተሓሳሲባ።
ተሳተፍቲ፡ ኣብ መኣዲ ትምህርቲ ዘሎ ትሑት ተሳታፍነት ንምዕባይ ካብኦም ዝሕተት ከማልኡ ዘለዎም ድልውነት ብምርግጋጽ፡ ኣብ መዳይ መራኸቢታት፡ መጓዓዝያን ጽርግያታትን ዘለዎም ጸገምት ክፍታሓሎም፣ ካብ ሕርሻዊ ንጥፈታት በዅሩ ዝርከብ ከባቢታት ባድን ሕርሻዊ ንጥፈታት ክካየደሉ ድማ ናይ ማሽነሪ ደገፍ ክግበረሎም ተላብዮም።
ወሮ ኣስመረት፡ ኣብ ንኡስ ዞባ ናቕፋ  ምምሕዳር ከባቢ ኣግራዕ ዝርከባ ትካላት ቀረብ ማይ፡ ጥዕናን ትምህርትን፣ ብህዝቢ ዝሰላሰል ዘሎ ወፈራታት ምዕቃብ ሓመድን ማይን፣ ምህናጽን ምጽጋንን መእለዪ ውሕጅ፣ ከምኡውን ሆስፒታል ናቕፋን ንጥፈታቱን እውን ተዓዚባ።
  
ልኡኽ ኤርትራ፡ ኣብ መበል 21 ፍሉይ ዋዕላ ፈጻሚ ቤት-ምኽሪ ሚኒስተራትን ፍሉያት ዋዕላታትን ባይቶ ሕብረት ኣፍሪቃ ተሳቲፉ
ብቐዋሚ ወኪል ኤርትራ ኣብ ሕብረት ኣፍሪቃን ቁጠባዊ ኮሚሽን ሕቡራት ሃገራት ኣብ ኣፍሪቃን ኣምባሳደር ኣርኣያ ደስታ ዝተመርሐ ልኡኽ ኤርትራ፡ ብ2 ታሕሳስ ኣብ መበል 21 ፍሉይ ዋዕላ ፈጻሚ ቤትምኽሪ ሚኒስተራት፡ ከምኡውን ብ5ን 6ን ታሕሳስ ኣብ ክልተ ፍሉያት ዋዕላታት ባይቶ ሕብረት ኣፍሪቃ ተሳቲፉ።
ቀንዲ ዕላማ ናይቲ ብማንዛ ዝተኻየደ መበል 21 ፍሉይ ዋዕላ ፈጻሚ ቤትምኽሪ ሚኒስተራት፡ ናብ ፍሉያት ዋዕላታት ባይቶ ሕብረት ኣፍሪቃ ዝቐርቡ ንድፊ ሰነዳት ንምጽፋፍዩ ነይሩ።
በዚ መሰረት፡ ብ5 ታሕሳስ ዝተኻየደ መበል 13 ፍሉይ ዋዕላ ባይቶ ሕብረት ኣፍሪቃ፡ ንነጻ ዞባዊ ዕዳጋ ኣፍሪቃ  ዝምልከት ውሳነን ድንጋገ ጆሃንስበርግን ብምጽዳቕ፡ ንገስጋስ መስርሕ ትግባረ ናይቲ ነጻ ዞባዊ ዕዳጋ ዝምልከት ጸብጻብ ተመልኪቱ።
ክሳብ ሕጂ ብ34 ሃገራት ከምዝጸደቐ ብምሕባር ከኣ፡ ካብ 1 ጥሪ 2021 ግብራዊ ንግዳዊ ንጥፈት ዞባ ነጻ ዕዳጋ ኣፍሪቃ ክጅመር ተወሲኑሎ።
እዚ ከምዚሉ እንከሎ፡ ብ6 ታሕሳስ 2020 ዝተኻየደ መበል 14 ፍሉይ ዋዕላ ባይቶ ሕብረት ኣፍሪቃ፡ ኣብ መስርሕ ትግባረ ምብቃዕ ተጻብኦታት ኣብ ኣህጉር ኣፍሪቃ      ዝብል ቴማ ሕብረት ኣፍሪቃ ዘተኰረዩ።
በዚ መሰረት፡ ንገስጋስ መስርሕ ትግባረ ምብቃዕ ተጻብኦታት ኣብ ኣህጉር ኣፍሪቃ ዝምልከት ጸብጻብ ድሕሪ ምምልካት፡ ንመስርሕ ትግባረ ምብቃዕ ተጻብኦታት ኣብ ኣህጉር ኣፍሪቃ ዝምልከት ውሳነን ድንጋገ ጆሃንስበርግን ኣጽዲቑሎ።
ኣብቲ ውሳነን ድንጋገን፡ ሸቶ ምብቃዕ ተጻብኦታት ኣብ ኣፍሪቃ ክረጋገጽ፡ ጠንቅታት ግጭታት ብኣግኡ ፍታሕ ክረኽቡ፣ ኣብ መንጎ ሃገራትን ኣብ ውሽጢ ሃገርን ዘጋጥሙ ግጭታት ብሰላማዊ ኣገባብ ክፍትሑ፣ ጸጋታትን ዕድላትን ንኹሉ ክፋላት ሕብረተሰብ ብማዕረ ክመቓርሑ፣ ዘይሕጋዊ ምስግጋር ኣጽዋር ክዕገት፣ ናይ ደገ ምትእትታው ኣብ ጉዳያት ኣፍሪቃ ደው ክብል ኣድላዪ ከምዝኾነ፣ እዚ ውጥናትዚ ብደረጃ ሃገር፡ ዞባታትን ኣህጉርን ብዕቱብ ክስራሓሉ ከምዘድሊ ሰፊሩ ይርከብ።
ብተወሳኺ፡ ነቲ ኣብ 2017 ዝጸደቐን ኣብ 2020 ክውዳእ ዝነበሮን ንምብቃዕ ተጻብኦታት ኣብ ኣህጉር ኣፍሪቃ ዝግበር ጻዕሪ ዝምልከት መርሓጎደና ሕብረት ኣፍሪቃ፡ ንተወሳኺ 10 ዓመታት 20212030 ክናዋሕ ተወሲኑ ኣሎ።
  
ማእከል – ዕዉት ክታበት ጸረ-ሕማም ኣንቅጺ ተኻዪዱ
ጨንፈር ሚኒስትሪ ጥዕና ዞባ ማእከል፡ ብ25ን 26ን ለካቲት ኣብ ኣዳራሽ ዞባ ማእከል ኣብ ዘቃንዖ ገምጋም፡ ኣብ ወርሒ ታሕሳስ  ዝተኻየደ ወፍሪ ክታበት ጸረሕማም ኣንቅጺ፡ ዕዉት ምንባሩ ገሊጹ።
ዳይረክተርቲ ጨንፈር ዶክተር ተስፋይ ሰሎሞን፡ ኣብቲ ንክልተ ቅነ ዝቐጸለ ወፍሪ ኣስታት 400 ሽሕ መንእሰያት ከም እተኸትቡ፡ እቲ ሸፈነ ድማ 99 ሚእታዊት ከምዝነበረ ሓቢሩ። ኣብ 2020፡ ሓባራዊ ከባብያዊ ጽሬት ዝያዳ ኣትኲሮ ክወሃቦ ምዃኑ ድማ ኣረዲኡ።
ንስግኣት ቫይረስ ኮሮና ብዝምልከት፡ ዶክተር ተስፋይ፡ ናብ ኤርትራ ከይኣቱ ኣብ መዓርፎ ነፈርቲ ኣድላዪ ናይ ምቊጽጻር ስራሕ ይካየድ ከምዘሎ፡ መወሸቢ ቦታታት እውን ከምእተዳለወ ብምሕባር፡ ዛጊት ዝኾነ ዘስግእ ተርእዮ ከምዘየለ ኣረጋጊጹ።
ኣሃዱ ምቁጽጻር ኤችኣይኣቪ ኣብ ዘቕረቦ ጸብጻብ ድማ፡ ብደረጃ ዞባ ማእከል ኣብ 2018  መጠን መልከፍቲ 055 ሚእታዊት ዝነበረ፡ ኣብ  ናብ 041 ከምዝጐደለ፡ ካብ ተሰከምቲ ናይቲ ቫይረስ ኣደታት ዝተወልዱ ህጻናት ብምሉኦም ናጻ ምንባሮም ሓቢሩ።
ኣብ ሚኒስትሪ ጥዕና ዋና ዳይረክተር ክፍሊ ሕክምናዊ ኣገልግሎት ኣቶ ብርሃነ ገብረትንሳኤ፡ ሸቶታት ዘላቒ ልምዓት ዝረጋገጽ፡ ኩሎም ጽላታት ብውህደት ምስ ዝነጥፉ እዩ ድሕሪ ምባል፡ ኣብቲ ገምጋም ዝተጠቕሱ ሕጽረታት ብቐደምተኸተል ክፍትሑ ምዃኖም ገሊጹ።
  
ፕረዚደንት ኢሳይያስን ንጉስ ሳልማንን፡ ኣብ ምድንፋዕ ክልተኣዊ ዝምድና ተመያይጦም
ንጉስ ስዑድያ ሳልማን ቢን ዓብዱልዓዚዝ፡ ትማሊ ኣብ ሰዓታት ድሕሪቐትሪ ኣብ ከተማ ሪያድ ኣብ ዝርከብ ቤተመንግስቲ  ንፕረዚደንት ኢሳይያስ ኣፈወርቂን ምስኡ ዝተጓዕዘ ልኡኽን ወግዓዊ ኣቀባብላ ገይሩ።
ክልቲኦም መራሕቲ ኣብ ዘካየድዎ ርክብ፡ ንጉስ ሳልማን ንታሪኻዊ ዝምድና ኤርትራን ስዑድያን ሓባራዊ ረብሓታተንን ብምጥቃስ፡ ሃገሩ ክልተኣዊ ምትሕግጋዝ ንምድንፋዕ ዘለዋ ቅሩብነት ኣረጋጊጹ።
ንጉስ ሳልማን ብተወሳኺ፡ ንተራ ኤርትራ ኣብ ዞባዊ ሰላምን ምትሕግጋዝን ኣብ ቀርኒ ኣፍሪቃን ቀይሕ ባሕሪን ሞጒሱ።
ፕረዚደንት ኢሳይያስ ብወገኑ፡ ንምሕዝነትን ደገፍን ንጉስ ሳልማንን ስዑድያን ንኤርትራ ድሕሪ ምምስጋን፡ ስዑዲ ዓረብን ሃገራትቲ ዞባን፡ ቀዳማይ ሓላፍነት ሰላምን ምዕባለን ናይቲ ጎዶቦ ከምዘለወን ኣስሚሩሉ።
ኣብቲ ርክብ፡ ብወገን ኤርትራ ሚኒስተር ጉዳያት ወጻኢ ኣቶ ዑስማን ሳልሕን ኣማኻሪ ፕረዚደንት ኣቶ የማነ ገብረኣብን፡ ብወገን ንግስነት ስዑድያ ድማ ሚኒስተር ጉዳያት ወጻኢ ፈይሰል ቢን ፋርሓን፡ ስቴት ሚኒስተርን ኣባል ካቢነን ልኡል ቱርኪ ቢን መሓመድ ቢን ፋሃድ፡ ከምኡውን ኣምባሳደር ኣብ ኤርትራ ሰቕር ሱለይማን ኣልቑረሺ ዝርከብዎም ላዕለዎት ሰብመዚ ተረኺቦም ነይሮም።
ፕረዚደንት ኢሳይያስ ኣፈወርቂ፡ ንጉስ ሳልማን ቢን ዓብዱልዓዚዝ ብዝገበረሉ ዕድመ መሰረት፡ ኣብ ስዑድያ ናይ ሰለስተ መዓልታት ወግዓዊ ምብጻሕ ንምፍጻም፡ ትማሊ ኣብ ሰዓታት ንግሆ እዩ ናብታ ሃገር ገይሹ።
ፕረዚደንት ኢሳይያስን ምስኡ ዝተጓዕዘ ልኡኽን ኣብ ከተማ ሪያድ ኣብ ዝርከብ ኣህጉራዊ መዓርፎ ነፈርቲ ንጉስ ኻልድ ኣብ ዝበጽሑሉ፡ ልኡል ፈይሰል ቢን በንደር ቢን ዓብዱልዓዚዝ  ኣመሓዳሪ ዞባ ሪያድ፡ ልኡል ፈይሰል ቢን ዓብዱልዓዚዝ ቢን ኣያፍ  ከንቲባ ዞባ ሪያድ፡ ዶክተር ዕሳም ቢን ሳዓድ ቢን ስዒድ  ስቴት ሚኒስተርን ኣባል ካቢነን ዝርከብዎም ላዕለዎት ሰብመዚ ተቐቢሎምዎም።
  
ፕረዚደንት ኢሳይያስ ምስ ወራስ ዓራት ስዑድያ ዘትዩ
ፕረዚደንት ኢሳይያስ ኣፈወርቂ፡ ትማሊ 19 ለካቲት ኣብ ሰዓታት ምሸት፡ ኣብ ከተማ ሪያድ ኣብ ዝርከብ ቤተመንግስቲ፡ ምስ ወራስ ዓራት ንግስነት ስዑዲ ዓረብ ልኡል መሓመድ ቢን ሳልማን ቢን ዓብደልዓዚዝ ተራኺቡ፡ ኣብ ምድንፋዕ ክልተኣዊ ዝምድናን ኣጠቓላሊ ምትሕግጋዝ ዞባ ቀይሕ ባሕሪን ዘትዩ።
ኣብቲ ርክብ፡ ፕረዚደንት ኢሳይያስ፡ ኣብ ንግስነት ስዑዲ ዓረብ ዝካየድ ዘሎ ገዚፍ ቁጠባውን ማሕበራውን ለውጢ፡ ነቲ ዞባ ኣዝዩ ኣገዳሲ ከምዝኾነ ገሊጹ።
ልኡል መሓመድ ቢን ሳልማን ብወገኑ፡ ኣብ መንጎ ሃገራት ዞባ ቀይሕ ባሕሪን ወሽመጥ ዓደንን ዝግበር ምትሕግጋዝ  ትካላዊ መልክዕ ክሕዝ ኣገዳሲ ምዃኑ ብምጥቃስ፡ እዚ ንሰላም፡ ጸጥታን ሓባራዊ ረብሓን፡ ከምኡውን ነቲ ዘሎ ዓቢ ሰብኣውን ተፈጥሮኣውን ጸጋታትን ዕድላትን ብግቡእ ንምጥቃም ዕዙዝ ተራ ከምዘለዎ ኣገንዚቡ።
ኣብቲ ርክብ፡ ብወገን ኤርትራ ሚኒስተር ጉዳያት ወጻኢ ኣቶ ዑስማን ሳልሕን ኣማኻሪ ፕረዚደንት ኣቶ የማነ ገብረኣብን፡ ብወገን ንግስነት ስዑድያ ድማ ሚኒስተር ጉዳያት ወጻኢ ልኡል ፈይሰል ቢን ፋርሓን ቢን ዓብደላን ሚኒስተር ስቴትን ኣባል ካቢነ ሚኒስተራትን ዶክተር ዕሳም ቢን ሳዓድ ቢን ስዒድን ተረኺቦም ነይሮም።
ብዘይካዚ ፕረዚደንት ኢሳይያስ፡ ምስ ሓያሎ ኣብ ጽላታት ጸዓት፡ ሃብቲ ዓሳ፡ ሕርሻን ዕደናን ከውፍሩ ተገዳስነት ዘለዎም ስዑዳውያን ሰብ ጸጋ ኣብ ዝተራኸበሉ፡ ኣብ ሞንጎ ክልቲኡ ቁጠባታት ንዘሎ ድምርጸዓት  ብምጥቃስ፡ ኤርትራ ንወፍሪ ስዑድያ ሓንጎፋይ ኢላ ከምእትቕበሎ ኣረጋጊጹሎም።
ኣቐዲሙ ብ17 ለካቲት እውን፡ ፕረዚደንት ኢሳይያስ፡ ምስ ንጉስ ሳልማን ቢን ዓብደልዓዚዝ ኣብ ዝገበሮ ርክብ፡ ኣብ ምድንፋዕ ክልተኣዊ ዝምድና፡ ምዕዛዝ ታሪኻዊ ዝምድና ኤርትራን ስዑድያን ሓባራዊ ረብሓታተንን፡ ከምኡውን ንክልቲአን ሃገራት ኣብ ዘገድሱ ዞባዊ ጉዳያትን ምዕባለታትን ዘትዩ ነይሩ።
ፕረዚደንት ኢሳይያስ ኣፈወርቂ፡ ንጉስ ሳልማን ቢን ዓብዱልዓዚዝ ብዝገበረሉ ዕድመ መሰረት፡ ኣብ ስዑድያ ናይ ሰለስተ መዓልታት ወግዓዊ ምብጻሕ ንምፍጻም፡ ብ17 ለካቲት እዩ ናብታ ሃገር ገይሹ።
  
ብጹእ ኣቡነ ጴጥሮስ ቃለ-ቡራኬ ሂቦም
ኣብ ቤትጽሕፈት ኦርቶዶክሳዊት ተወሃዶ ቤተክርስትያን ኤርትራ  ዓቃቤ መንበር ቅዱስ ፓትርያርክ ብጹእ ኣቡነ ጴጥሮስ፡ ብምኽንያት በዓል ልደት ቃለቡራኬ ሂቦም።
ብጹእ ኣቡነ ጴጥሮስ፡ ንኣገዳስነትን ትርጉምን በዓለልደት ብዝምልከት  ኣስተምህሮኣዊ ሓበሬታ ድሕሪ ምሃብ፡ በዓላትና ብሓድነትን ሓጐስን ከነኽብር ንዘብቅዑና፡ መተካእታ ዘይብላ ህይወቶም ንዘወፈዩ ሰማእታት ምስጋናኦም ኣዕሪጎም።
ኣብ ምእታው ሓድሽ ዓመትን በዓለልደትን፡ ህዝቢ ኤርትራ  ሓደ ቃልን ልብን ኰይኑ፡ ንዝተባረኸት ቅድስቲ ሃገሩ ብሓድነትን ፍቕርን ተጠሚሩ፡ ሕድሪ ሰማእታቱ እናተግበረ፡ ፍትሒ ዝሰፈና ብልጽግቲን ምዕብልትን ሃገር ክሃንጽ ድማ ተላብዮም።
በዓል ልደት፡ ናይ ምትሕግጋዝ በዓል እዩ ዝበሉ ብጹእ ኣቡነ ጴጥሮስ፡ ብሕልፊ ኣብቲ ዕለቱ ንዝጠመዩ ክንዕንግል፡ ንዝዓረቑ ክንከድን፡ ንሕሙማት ክንበጽሕን ንሓዘንተኛታት ከነጸናንዕን ኣዘኻኺሮም።
ንህዝብን መንግስትን ኤርትራ ብሓፈሻ፡ ኣብ ሓለዋን ህንጸት ሃገርን ንዝርከቡ ኣባላት ሓይልታት ምክልኻል ድማ ብፍላይ፡ እንቋዕ ብሰላም ናብ ሓድሽ ዓመትን በዓል ልደትን ኣብጽሓኩም ኣብጽሓና ብምባል ከኣ፡ ዓመተ 2020፡ ንህዝቢ ኤርትራ ዓመተሰላምን ብልጽግናን ክትከውን ተመንዮም።
  
ገልዓሎ – መስርሕ ምምሃርን ምስትምሃርን ተሞጒሱ
ኣብ ንኡስ ዞባ ገለዓሎ  ኣብ ዓድታት ዓሳ ዒላ፡ ኢንገል፡ ገለዓሎን ቦርደሊን፡ ተሳታፍነት ተመሃሮ ኣብ መኣዲ ትምህርትን ውጽኢቶምን በብግዜኡ ምምሕያሽ የምጽእ ከምዘሎ ተገሊጹ።
ዳይረክተር ናይታ ኣብ ገለዓሎ እትርከብ ቤትትምህርቲ ስዉእ መሓመድ ሓቢብ  መምህር መሓመድ ሓሎ ዓሊ፡ ኣብ ህዝቢ ዝጸንሐ ትሑት መረዳእታ ንምምሕያሽ ዝተኻየደ ጐስጓሳት ከምኡውን ዝተቐረበ ናውቲ፡ ኣብ መስርሕ ምምሃርን ምስትምሃርን ኣገዳሲ ኣበርክቶ ይገብር ምህላዉ ኣገንዚቡ።
ብዝተፈላለየ ምኽንያት፡ ዕድል ትምህርቲ ዝሓለፎም ጓሶት  ነቲ ዕድል ረኺቦምዎ ትምህርቶም ብግቡእ ይከታተሉ ከምዘለዉ፡ ተሳታፍነት ደቂኣንስትዮ ኣብ ትምህርቲ ማዕረ ደቂተባዕትዮ ከምዝበጽሐ ሓቢሩ።
ቅድሚ ሕጂ ኣብ ላዕለዎት ኮለጃት ተማሂሮም፡ ኣብቲ ከባቢ ብሞያ ምምህርና ተዋፊሮም ዘለዉ መንእሰያት፡ ኣብ ህዝብን ተመሃሮን ጽቡቕ ኣብነት ኮይኖም ከምዘለዉ መምህር መሓመድ ሓሎ ኣረዲኡ።
  
ኣብ ወጻኢ ዝነብሩ ኤርትራውያን ዝተፈላለየ መደባት ኣሰላሲሎም
ኣብ ሪፓብሊክ ደቡብ ሱዳንን ጀርመንን ዝነብሩ ኤርትራውያን፡ መደባት ህዝባዊ ዲፕሎማሲ ኣሰላሲሎም።
ኣምባሳደር ኤርትራ ኣብ ሪፓብሊክ ደቡብ ሱዳን፡ ኣቶ ዮውሃንስ ተኽለሚካኤል፡ ኣብ ዞባ ፋሉጅ ንዝርከቡ ኤትራውያን ሰሚናር ኣካዪዱ።
ህዝባዊ ግንባር፡ ውጽኢት ፍትሓዊ ቃልሲ ህዝቢ ኤርትራ እዩ ዝበለ ኣምባሳደር ዮውሃንስ፡ እዚ ፖለቲካዊ ሓይሊዚ፡ ኣንጻር ሃገራዊ ክብረትን ሓድነትን ንዘንቀዱ ሕብረብዙሓዊ ተጻብኦታት፡ ምስ ህዝቡ ኣብ ቅድመግንባር ተሰሊፉ ዘበርዓነን ዝሰዓረን፡ ኣብዚ እዋንዚ ድማ መደባት ሃገራዊ ልምዓት ንምዕዋት ብምሉእ ሓይሉ ተላዒሉ ዘሎን ምዃኑ ኣረዲኡ።
ኣብ ወጻኢ ዝነብሩ ዜጋታት፡ጥርናፈታቶም ኣደልዲሎምን ዓቕሚታቶም ኣወሃሂዶምን፡ ነዚ ዕላማዚ ንምስማር ኣበርክቶኦም ከዕዝዙ ትጽቢት ከምዝግበረሎም ድማ ኣዘኻኺሩ።
እቶም ዜጋታት ኣብ መወዳእታ፡ ጥምረቶምን ውዳበኦምን እተስፍሕ 10 ዝኣባላታ ሽማግለ ኣቚሞም።
እዚ ከምዚ ኢሉ እንከሎ፡ ኣብ ጀርመን ዝነጥፍ  ማሕበር ኤርትራውያን 20 ሰነ  ኣሻፋንበርግ፡ ስድራ ስዉኣትን ስንኩላንን ንምድግጋፍ፡ ከምኡውን ኣባላቱ ኣምባሳደራት ሃገር ኮይኖም ክብርታትን መንነትን ኣብ ምዕቃብ ብዝሓየለ ክነጥፉ፡ ምስሊ ሃገሮምን ባህሊ ህዝቦምን ንምንጽብራቕ ኣብ ዘካየዱዎ መደብ ኣረጋጊጾም።
  
ሳዋ – ዳ/ጀ/ክፍሊ ሓፈሻዊ ትምህርቲ ሰሚናር ኣካዪዱ
ኣብ ሚኒስትሪ ትምህርቲ ዳይረክተር ጀነራል ክፍሊ ሓፈሻዊ ትምህርቲ፡ ኣቶ ሙሳ ሕሴን ናይብ፡ ብ5 ጥቅምቲ ንኣባላት መበል 33 ዙርያ ሃገራዊ ኣገልግሎት፡ ኣብ ጽላት ትምህርቲ ዝግበር ዘሎ ወፍሪ ብመንጽር ዘሎ ብድሆታት ሰሚናር ሂቡ።
ማሕበራዊ ፍትሒ ዝነገሳ ሃገር ንምህናጽ ኣብ እንገብሮ ዘሎና ቃልሲ፡ ትምህርትን ስራሕን እቶም ቀንዲ ዕጥቅና እዮም ዝበለ ኣቶ ሙሳ፡ ዝግበር ዘሎ ገዚፍ ወፍሪ፡ ብቑዕ ፍልጠት ዝሕላገቱ ዓቕሚን ኣገልግሎትን ዝውንን ሕብረተሰብ ንምህናጽ ምዃኑን፡ ዘተባብዕ ኣንፈት ሒዙ ከምዘሎን ኣረዲኡ።
ንዝርጋሐን ኣቕርቦትን ትምህርቲ ኣብ ዝምልከት፡ መብዛሕትአን ትካላት ትምህርቲ ኣብ ርሑቕ ከባቢታት ምድኳነን፡ ኤርትራ እትትግብሮ ንዘላ ማሕበራዊ ፍትሒ ዘነጽር ምዃኑ ገሊጹ።
ርእሰመምህር 2ይ ደረጃ ቤትትምህርቲ ዋርሳይይከኣሎ፡ መምህር ርእሶም ገብረሂወትን ኣዛዚ ማእከል ስልጠና ሃገራዊ ኣገልግሎት ኮሎኔል ደበሳይ ግደን በብወገኖም፡ ኩሉቲ ብሃገር ደረጃ ዝካየድ ዘሎ ጻዕርን ወፍርን  ብቐንዱ ናብ መንእሰይ ዝቐንዐ ምዃኑ ብምጥቃስ፡ መንእሰያት  ብቑዕ ፍልጠት ዓጢቖም ብሩህ መጻኢኦም ንምውሓስ ክጽዕሩን፡ ብድስፕሊን ክመላለሱን ኣዘኻኺሮም።
  
ጋሽ-ባርካ – ኣገልግሎት ጥዕና ብዓይነትን ሸፈነን ንምምዕባል ይስራሓሉ
ጨንፈር ሚኒስትሪ ጥዕና ዞባ ጋሽባርካ፡ ዓቕሚ ሞያውያን ብምዕባይን ዘመናዊ መሳርሒታት ብምትእትታውን  ኣብ ኣገልግሎት ጥዕና ዓይነታዊ ለውጢ ንምምጻእ ከምዝሰርሕ ገሊጹ።
ብ27ን 28ን ጥሪ ኣብ ከተማ ባረንቱ ኣብ ዝተኻየደ ርክብ፡ ሓላፊቲ ጨንፈር ዶክተር ሓየሎም ኪዳነ፡ ንቕሓትን ኣፍልጦን ሕብረተሰብ ኣብ ተጠቃምነት ትካላት ጥዕናን ምክልኻል ሕማማትን ከምዝበረኸ፣ ሽፈነ ኣገልግሎት ጥዕና ብምስፋሑ ህዝቢ ኣብ ቀረባኡ ኣገልግሎት ክረክብ ከምዝበቕዐ ኣረዲኡ።
ዝሓለፈ ዓመት ኣብ ሓሙሽተ ንኡሳን ዞባታት ዝተኣታተወ ምሕደራ ኣገልግሎት ጥዕና፡ ኣብ ሆስፒታላት ዝተወሰኸ ሓደስቲ መሳርሒታትን ዓቕሚ ሞያውያንን፡ ከምኡውን ዝሰልጠኑ ኣጋር ሓካይም፡ ዝጸንሐ ሕጽረታት ኣብ ምቅላል ልዑል ኣስተዋጽኦ ከምዝነበሮም ሓቢሩ።
ሚኒስተር ጥዕና ኣሚና ኑርሕሴን፡ ነቲ ኣብቲ ዞባ እናዓበየ ዝመጽእ ዘሎ ጠለብ ኣገልግሎት ሕክምና ዝመጣጠን ቀረብ ሞያውያንን ኣቕርቦትን ልዑል ኣተኵሮ ተዋሂቡዎ ከምዘሎ ብምጥቃስ፡ ኣብ ዝሓለፉ ዓመታት ብምውህሃድ ትካላት ጥዕና፡ ምምሕዳራት፡ ካልኦት ኣካላት መንግስትን ህዝብን ዝተሳለጡ መደባት ክዕቀቡን ክድፋኣሎምን ኣዘኻኺራ።
ተሳተፍቲ ብግደኦም፡ ሓሓሊፉ ዘጋጥም ሕጽረት መድሃኒት ፍታሕ ክርከበሉ፡ ጽበት ክፍልታትን እርጋን ህንጻን ትካላት ጥዕና ቈላሕታ ክወሃቦ፡ ኣብ ርሑቕ ከባቢታት ተወሰኽቲ ትካላት ጥዕና ክህነጻ ዝብሉን ካልኦትን ርእይቶታት ኣቕሪቦም።
ኣብ መዳይ ጥዕና ተመዝጊቡ ዘሎ ለውጢ ኣተባባዒ ምዃኑ ዝጠቐሰ ኣመሓዳሪ ዞባ ጋሽባርካ ኣቶ ኣብርሃ ጋርዛ ድማ፡ ሕክምናዊ ኣገልግሎት ንምስፋሕን ዓይነታዊ ለውጢ ንምምጻእን ኣብ ዝካየድ ጻዕሪ፡ ምምሕዳር ዞባ እጃሙ ክገብር ምዃኑ ገሊጹ።
  
ዲጋ ጋሕቴላይ፡ 95 ሚእታዊት ቀንዲ ህንጻዊ ስራሓቱ ተዛዚሙ
ኣብ ዞባ ሰሜናዊ ቀይሕ ባሕሪ  ምምሕዳር ከባቢ ጋሕቴላይ፡ ብኩባንያ ህንጻ ገደም እናተኣልየ ካብ 2016 ጀሚሩ ዝህነጽ ዘሎ ዲጋ ጋሕቴላይ፡ ካብ ቀንዲ ህንጻዊ ስራሓቱ 95 ሚእታዊት ከምእተዛዘመ፡ ነቲ ስራሕ ዝመርሕ ዘሎ ጆሜትራ ዳኒኤል መብራህቱ ሓቢሩ።
ኣብ ሰለስተ ገጻት ተኸፋፊሉ ዝህነጽ ዘሎ ዲጋ ጋሕቴላይ፡ ጸገም ዝስተ ማይ ናይቲ ከባቢ ብሓፈሻ ናይ ከተማ ባጽዕ ድማ ብፍላይ ዝፈትሕን፡ ኣብቲ ከባቢ ኣብ ዝካየድ ሕርሻዊ ልምዓት ልዑል ኣበርክቶ ዝገብርን ብምዃኑ፡ መንግስቲ እኹል ዓቕሚሰብን ማሽነሪታትን ከምዘዋፈረሉ ሓቢሩ።
ውህሉል ተመኵሮ ናይተን ኣቐዲመን ዝተሃንጻ ዲጋታት፡ ኣብቲ ስራሕ ተወሳኺ ብልጫ ኮይኑ ከምዝቐረበ እውን ኣረዲኡ።
ዲጋ ጋሕቴላይ  ናይ ፈለማ ብኮንክሪት ጥራይ ዝተሃንጸን ዓቢ ተመኵሮ ዝተቐስሞን ምዃኑ ዝሓበረ ጆሜትራ ዳኒኤል፡ ካብ 46 ክሳብ 50 ሚልዮን ሜተር ኲብ ማይ ናይ ምሓዝ ዓቕሚን ናይ 35 ኪሎሜተር መደቀሲ ማይን ስለዘለዎ፡ ኣብ ትሕቲኡ ዝርከብ ልዕሊ 10 ሽሕ ሄክታር መሬት ንምልማዕ መደባት ከምዘሎ ገሊጹ።
እቲ ዲጋ፡ ሩባ ደማስ እውን ናብኡ ንምእላይ ይስራሓሉ ከምዘሎን፡ ካልኣይን ሳልሳይን ገጻቱ ኣብ 2021 ንምዝዛም ዕቱብ ጻዕሪ ይካየድ ምህላዉን ድማ ሓቢሩ።
ምስዚ ኣብ ዝተኣሳሰር፡ ሰራሕተኛታት ትካል ውህለላን ንኡስ ልቓሕን መውል፡ ኣብ ዞባ ሰሜናዊ ቀይሕ ባሕሪ ዑደት ብምክያድ፡ ዲጋ ጋሕቴላይ፡ ቤተመዘክር ዞባን ትካል መፍረ ፕላስቲክን በጺሖም።
እቶም 260 ዝኾኑ ኣባላት፡ ድሕሪ ትዕዝብቶም  ብሩህ መጻኢ ኣብ ቅድመና ኣሎ ክብሉ ገሊጾም።
  
ጽምብል ብሩራዊ ኢዮቤልዩ – ሳዋ ተዛዚሙ
ሳዋ  ዕቱብ ምርጫ ንውሑስ መጻኢ ብዝብል ቴማ፡ ብ2 ነሓሰ ብወግዒ ዝተኸፍተ ጽምብል ብሩራዊ ኢዮቤልዩ ምምስራት ሳዋን ምጅማር ሃገራዊ ኣገልግሎትን፡ 4 ነሓሰ ኣማስያኡ ተዛዚሙ።
ምክትል ኣዛዚ ማእከል ስልጠና ሃገራዊ ኣገልግሎት ሌተና ኮሎኔል ተመስገን ሳሙኤል ኣብ ዘቕረቦ ጸብጻብ፡ ብተሳታፍነትን ተበላሓትነትን ልዕሊ 12 ሽሕ ሰልጠንትን ስነጥበባውያንን  ኣብ ምድላው መጻሕፍትን ጽሑፋትን፡ ባህላውን ስነጥበባውን ስራሓት፡ ሰሚናራት፡ ስእላውን ስነጥበባውን ምርኢት፡ ባነራትን ባንዴራታትን፡ ምርኢት ካርኒቫል፡ ወተሃደራዊ ምርኢትን ሰልፊ ሰራዊትን ኣጽዋርን፡ ከምኡውን ሰነዳዊ ፊልምታትን ስፖርታዊ ውድድራትን ዝተሰላሳለ ንጥፈታት ብዝርዝር ድሕሪ ምግላጽ፡ ንድምቀትቲ ጽምብል ኣበርክቶ ንዝገበሩ ኩሎም ኣመስጊኑ።
ሚኒስተር ቱሪዝም ወይዘሮ ኣስካሉ መንቆርዮስ፡ እቲ ዝቐረበ መደባት፡ ሓያል ጸዓት ዝፈሰሶ፡ ንባህልን ጭውነትን ህዝቢ ኤርትራ መሊሱ ዘረጋገጸን ዝዀልዐን ምንባሩ፡ እቲ ጽምብል ድማ ከም መድረኽ ምውርራስን ምዅስኳስ ክብሪታትን ዕላማኡ ከምዝወቕዐኣረጋጊጻ።
ኣስዒባ፡ ኣባላት መበል 32 ዙርያ ሃገራዊ ኣገልግሎትን 10ይ ኮርስ ማሞስን፡ ኣብ ሓድሽ መድረኽ ምምራቖም ብዙሕ ዕድላት ተራሕዩሎም ከምዘሎ ብምጥቃስ፡ ዝቐሰሙዎ ትምህርቲን ሞያን ብተግባር ኣብ ልምዓት ሃገርን ምዕባለ ሕብረተሰቦምን ከውዕሉዎ ዘለዋ እምነት ገሊጻ።
ኣብዚ  ምምራቕ ኣባላት መበል 32 ዙርያ ሃገራዊ ኣገልግሎትን 10ይ ኮርስ ማሞስን ዘጠቓለለ ድርብ ጽምብል፡ ካብ ውሽጢ ሃገርን ወጻእን ዝመጹ ብኣሽሓት ዝቚጸሩ ዜጋታት ተሳቲፎም።
እቲ ንሰለስተ መዓልታት ዝቐጸለ ጽምብል፡ ንብቕዓት ናይቶም ሳዋ ኣብ ጒዕዞ 25 ዓመታት ዘፍረየቶም መንእሰያት ኣብ ኩሉ መዳያት መኸተን ልምዓትን ብዝምስክር ወተሃደራውን ስነጥበባውን መሰናድኦታት፡ ከምኡውን ንጉዕዞ ማእከል ህንጸት መንእሰያት ካብ ግዜ ሓርነታዊ ቃልሲ ብሓፈሻ፡ ምምስራት ማእከል ስልጠና ሓይልታት ምክልኻል ኤርትራ  ሳዋ ድማ ብፍላይ ዘንጸባርቕ ኤግዝቢሽን ዘጠቓለለ ነይሩ።
  
ፕረዚደንት ኢሳይያስ፡ ኣብ ዘቤታዊ ምዕባለታት ዘተኮረ ቃለ-መሕትት ኣካይዱ
ፕረዚደንት ኢሳይያስ ኣፈወርቂ፡ ከም መቐጸልታ ናይቲ ብ7 ለካቲት ንማዕከናት ውሽጢ ሃገር ዝሃቦ ኣብ ዞባዊ ምዕባለታትን ጽልዋኡን ዘተኰረ እዋናዊ ቃለመሕትት፡ ብ9 ለካቲት እውን ኣብ ዘቤታዊ ጉዳያት መብርሂ ሂቡ።
ኣብቲ ካልኣይ ክፋል ቃለመሕትት፡ ፕረዚደንት ኢሳይያስ፡ ኣብ ኩነታት ደሞዝ፡ መንበሪ ኣባይቲ፡ ወፍሪን ካልእን መሊሱ።
ደሞዝ ሰራሕተኛታት መንግስቲ ኣብ ዝምልከት፡ ካብ ድሕሪ ሓርነት ጀሚሩ ንነዊሕ ዝኸደ ደሞዝ ሰራሕተኛታት መንግስቲ  ብመንጽር ክብሪ ዋጋ መነባብሮ፡ ስማዊ ምንባሩ ጠቒሱ፡ ከምኡ ኢሉ ክቕጽል ስለዘይክእል ምስ ምቕያር ሓድሽ ባጤራ፡ ስርዓተደሞዝ መድረኽ ብመድረኽ ክመሓየሽ ከምእተወሰነ፣ ንኹሉ መምዘኒ ረቛሒታት ዘማልእ ስርዓተደሞዝ ናይ መወዳእታ መልክዑ ክሳብ ዝሕዝ ከኣ፡ በቲ ዝተሓተ ንምጅማር፡ ካብ 1800 ክሳብ 4000 ዝዝርጋሕ 5 መሳልል ዘለዎ መበገሲ ደሞዝ ሲቪላዊ ኣገልግሎትን ሰራዊትን ከምዝተኣታተወ ኣረዲኡ።
እዚ እውን እንተኾነ፡ ኣብቲ ቀዳማይ ገጽ 3 ገጽ 4 ገጽ 6 ገጽ 8 ገጽ 9 ቃለመሕትት ቃለመሕትት ዳግማይ ተፈጢረ ቃለመሕትት ታሕተዋይ መሳልል ናይ ትግባረ ሃጓፋት ከምዝጸንሖ ብምሕባር፡ ኣብ 2020 ምስትኽኻል ክግበረሉ ምዃኑ ኣገንዚቡ። እቲ ምስትኽኻል፡ ካብ 2018 ጀሚሩ ከምዝተግበር ተሓሲቡ፡ ውህሉል ክፍሊት እውን ክወሃብ ምዃኑ ኣፍሊጡ።
መዓርግ፡ ተሞኩሮ ስራሕን ካልእን ኣብ ግምት ዘእተወ ናይ መወዳእታ ቅርጺ ስርዓተ ደሞዝ መጽናዕቲ ክግበረሉ ምጽንሑን፡ ኩነታት ኣፍራይነትን ዕብየት ቁጠባን ኣብ ግምት ብምእታው ኣብ ቀጻሊ ክትግበር ምዃኑን ሓቢሩ።
ጸገም መንበሪ ኣባይቲ ብዝምልከት ፕረዚደንት ኢሳይያስ፡ ንምፍታሑ ብውሽጣዊ ዓቕምን ናይ ደገ ኩባንያታትን ከምእተፈተነ፣ ዝተጀመረ ግን ከኣ ዘይተወድአ መደባት ምህላዉን ጠንቁ ንምፍላጥ ዝተገብረ ዳህሳስ ከምዘሎን ገሊጹ።
ካብ መፋርቕ 2020 ክሳብ 2021 ብውሽጣውን ዞባዊ ምትሕብባርን ዝጅምሩ መደባት ብምንጻር ከኣ፡ ፕረዚደንት ኢሳይያስ፡ ክዉን ንምግባሮም ሰብኣዊ ዓቕሚ፡ ጥረነገራትን ማሽነሪታትን ምርግጋጽ ወሳኒ ምዃኑ ኣረዲኡ።
  
‘ክሊኒክ መዓስከር ደንደን’ ዝተፈላለየ ናውቲ ብሓገዝ ረኺባ
ሃገራዊ ማሕበር ሓርበኛታት ስንኩላን ኲናት ኤርትራ ሃማሓስኲኤ፡ ኣብ ጀርመን ካብ ዝርከብ ጨንፈሩ  ንኣገልግሎት ክሊኒክ መዓስከር ደንደን ኣስመራ ዝውዕል ዝተፈላለየ ዓይነት ንብረት ብሓገዝ ረኺቡ።
እቲ ብ29 ጥቅምቲ ዝተረከበ ንብረት፡ 4 ፍሪጅ፡ 4 እቶንጋዝ፡ 8 ምድጃ፡ 4 መሕጸቢ ክዳን ማሽን፡ መቐመጢ ናውቲ ክሽነ ከብሒን ካልእን ይርከቦ።
ሓላፊ ናይቲ ጨንፈር ኣብ ጀርመን ኣቶ ሑሴን ከሊፋ ንኤሪና ኣብ ዝሃቦ ሓበሬታ፡ እቲ ንብረት፡ ካብ ማሕበረኮም ኤርትራውያን ኣብ ከተማ ባብሊንገንን ከባቢኣን ዝተበርከተ ምዃኑ ገሊጹ።
ሓላፊ ክሊኒክ መዓስከር ደንደን  ክኢላ ፊዝዮተራፒ ሲራክ ገብረመስቀል፡ እቲ ተረኺቡ ዘሎ ሓገዝ ኣብ ስራሖም ኣዝዩ ከምዝሕግዞም ብምርግጋጽ፡ ኣብ ውሽጥን ወጻኢን ዝርከቡ ዜጋታት ንዝገብሩዎ ሓገዛት ኣመስጊኑ።
ኣብቲ ናይ ምርኽኻብ ኣጋጣሚ ዝተረኽቡ  ሓለፍቲ ጨናፍር ሃገራዊ ማሕበር ሓርበኛታት ስንኩላን ኲናት ኤርትራ ኣብ ሽወደንን ሆላንድን፡ ኣቶ ተኸስተ ፍስሃየን ኣቶ ዮውሃንስ መብራህቱን፡ ንሓርበኛታት ስንኩላን ኲናት ምድጋፍ  ነቲ ማሕበር ወይ ንመንግስቲ ጥራይ ዝግደፍ ስለዘይኮነ፡ ኣብ ውሽጥን ወጻእን ዝነብሩ ግዱሳት ዜጋታት ኣበርክቶኦም ከዕዝዙ ጸዊዖም።
ሃገራዊ ማሕበር ሓርበኛታት ስንኩላን ኲናት ኤርትራ፡ ኣብ ዝሓለፈ እዋናት እውን፡ ናይ ሕክምና ዓራውትን ፍርናሻትን፡ መራዅስን ዓረብያታትን፡ ብሽክለታታት፡ ከምኡውን ካልእ ኣብ ኣገልግሎት ኣባላቱ ዝውዕል ሕክምናዊ ናውቲ ክረክብ ምጽንሑ ይፍለጥ።
  
ሃማመተኤ፡ ኣብ መድረኻዊ ተልእኾ ፖለቲካን ልምዓትን ከምዘድህብ ገሊጹ
ሃገራዊ ማሕበር መንእሰያትን ተመሃሮን ኤርትራ፡ ኣብ 2020 ኣብ መድረኻዊ ተልእኾ ፖለቲካን ልምዓትን ኣተኲሩ ክሰርሕ ምዃኑ፡ ብ4ን 5ን ጥሪ ኣብ ሳዋ ኣብ ዘቃነዖ ኣኼባ ገሊጹ።
ኣብዚ፡ ኣብ  ኣብ ምሕያል ብቕዓት መንእሰያት ኣተኲሩ ዝተሰላሰለ ስርሓትን ዝተራእየ ድኽመታትን ዝተገምገመሉ  ብደረጃ ሃገር ዝተኻየደ ኣኼባ፡ ናይ 2020 ውጥን ስራሕ እውን ተሓንጺጹ።
ኣብ ዝቐረበ ጸብጻብ፡ ፖለቲካውን ማሕበረቁጠባውን ንቕሓት መንእሰያት ኣብ ምብራኽ ዝተኻየዱ ናይ ውዳበ መደባት፡ ብቕዓት መንእሰያት ክብ ንምባል ዝተወደቡ ሞያዊ ስልጠናታትን ዝተራሕዉ ዕድላትን፡ ተራን ኣበርክቶን መንእሰያት ኣብ ሕብረተሰብ ንምዕዛዝ ዝተሰላሰሉ ስርሓት፡ ተራን ተሳታፍነትን ኮምን መሻርኽቲን ኣብ ሕቶ መንእሰያት ንምዕባይ ክካየድ ዝጸንሐ ውሁድ መደባት፡ ኣበርክቶ ኣብ ወጻኢ ዝነብሩ ኤርትራውያን መንእሰያት ኣብ ሃገራዊ መደባት ብምሕያል ዝተሳለጠ ዕማማት፡ ጽልዋን ሽርክነትን ማሕበር ኣብ ዞባውን ኣህጉራውን ጉዳያት ንምዕባይ ዝተዓመ መደባት ብእወታ ተገምጊሙ።
ማሕበር ብተወሳኺ፡ ምስ ሃገራዊ መደባት መኸተን ልምዓትን ተሳንዩ ዝወጽአን ክሳዕ 2021 ዝዝርጋሕን ኣቐዲሙ ናይ ዝሓንጸጾ ናይ ሓሙሽተ ዓመት ስትራተጂያዊ ውጥን ስራሕ ገምጋም ሰለስተ ዓመት ብምክያድ፡ ንዝመጽእ ክልተ ዓመት፡ ምስቲ ኣቲናዮ ዘሎና ትስፉው መዋእል ተቓንዩ ክስራሓሉ ተወሲኑ።
ብዘይካዚ ማሕበር፡ ኣብ 2020፡ ኣብ ምሕያል ውዳበታትን ብቕዓት መንእሰያትን ተታሒዙ ኣብ ዘሎ መደባትን ተራ መሻርኽትን ድሕሪ ዘካየዶ ዘተ፡ ኣብ 2020፡ ኣብ ፖለቲካውን ልምዓታውን መድረኻዊ ተልእኾ ብኣተኵሮ ክሰርሕ ኣብ ምርድዳእ በጺሑ።
ኣቦመንበር ማሕበር ኣቶ ሳልሕ ኣሕመዲን፡ ተተግቢሩ ዘሎ ዕማማት ሳላ ውሁድን ንጡፍን ተሳትፎ መሻርኽትን መንእሰያትን ምዃኑ ብምጥቃስ፡ ፍረ ሓያል ቃልሲን ጽንዓትን ዝኾነ ሓድሽ መዋእል፡ ንመንእሰይ ወለዶ ዘሰክሞ ሓላፍነት ከቢድ ምዃኑ ኣገንዚቡ። ብሓያል ወኒን ናይ ስራሕ መንፈስን ንዝዓበየ ዕማም ክብገስ ድማ ጸዊዑ።
  
መጠነ ንኡስ ስድራቤታዊ ሕርሻ ክድፍኣሉ ሚኒስተር ሕርሻ ኣዘኻኺሩ
ሓረስቶት ዞባ ዓንሰባ፡ ስነፍልጠታዊ ኣገባባትን ሜላታትን ተጠቒሞም እቶታውነቶም ከኻዕብቱን ኣብ ዕቃበ ከባቢኦም ኣሐዪሎም ክሰርሑን፡ ጨንፈር ሚኒስትሪ ሕርሻቲ ዞባ ኣዘኻኺሩ።
ብ23 ሓምለ ኣብ ከተማ ከረን ኣብ ዝተኻየደ ገምጋም፡ ወኪልቲ ጨንፈር ኣቶ ዘርኣይ ኖር፡ ንሰናይ ክራማት ሎምዘበን ከም መንጠሪ ባይታ ብምጥቃም፡ ንዝበረኸ ዕብየትን እቶታውነትን ምስራሕ ከምዘድሊ ኣተሓሳሲቡ።
ኣብቲ ኣኼባ፡ ኣብ መደባት ምዕቃብ ሓመድን ማይን፡ ልምዓት መስኖን ብቚሊን፡ ሃብቲ እንስሳ፡ ከምኡውን ሕጋጋትን ቁጽጽርን ዝተሰላሰለ መደባት ብመንጽር ዝነበረ ብልጫታትን ብድሆታትን ዘብርህ ጸብጻባት ቀሪቡን ዘተ ተኻዪዱሉን።
ብመሰረትቲ ጸብጻባት፡ ኣብ መወዳእታ ወርሒ ለካቲት ብውሑድ መጠን ዝጀመረ ዝናብ ኣዝመራ፡ ኣብ ወርሓት መጋቢትን ሚያዝያን ኣቋሪጹ ድሕሪ ምጽናሕ፡ ኣብ ግንቦትን ሰነን ብዝወቕዐ ዝናብ 7167 ሄክታር ተነቒሉ 6934 ሄክታር ካብኡ ከምእተዘርአ፡ እዚ ምስ ናይ ዝሓለፈ ዓመት ክነጻጸር እንከሎ ድማ፡ ስፍሓት ዝተነቕለ መሬት ብ28 ሚእታዊት ክንኪ እንከሎ፡ ስፍሓት ዝተዘርአ ብኣንጻሩ ብ62 ሚእታዊት ዕብየት ከምዘመዝገበ ክፍለጥ ተኻኢሉ።
ማይን ሓመድን ዓቂብካ ልምዓት መስኖ ንምምዕባል ብዝተሰላሰለ ንጥፈታት፡ ኣብ ደቂ ዘርኡ፡ ሃብረንጋቓ፡ ኣቢጣቕ፡ ሕብላቕ፡ ሓሊብመንተል፡ ዋሊኩ፡ ዓድሕዝባይ፡ ማይኣዋልድ፡ ኣጀርበብን ሃበሮ ጻዕዳን ኣብ መስርሕ ህንጸት ዝርከባ 122 ሄክታር ከልምዓ ዝኽእላ ንኣሽቱ ዲጋታት፡ 62 ሚእታዊት ካብ ህንጻዊ ስራሓተን ከምእተዛዘመ፡ ልዕሊ 182 ሽሕ ሜተር ኪዩብ ከትርታት ብህዝባዊ ወፈራታት ከምእተሰርሐን 795 ኪሎ ሜትር ቅናትዊ ዛላታት ከምእተጸገነን ብሰፊሑ በሪሁ።
ተሳተፍቲ፡ ጂኦግራፊያዊ ቅርጺ መሬት ዞባ ዓንሰባ ኣብ ግምት ብምእታው፡ ምስራሕ ከዘንቲ ማይት ኣተኵሮ ተዋሂቡ ክድፍኣሉ፡ ኣብ ዘራእቲ ዝንጸጉ ጸረባልዕ መድሃኒታት ብቕዓቶም ምቁጽጻር ክግበረሉ፡ ዝተኸዘነ ማይ ኣብ ልምዓት መስኖ ንምውዓሉ ክስራሕ፡ ፍግረመሬት ንምክልኻል ቀረብ ጋቢዮናት ክረጋገጽ ዝብሉን ካልኦትን ለበዋታትን ርእይቶታትን ተመሓላሊፎም።
ሚኒስተር ሕርሻ ኣቶ ኣረፋይነ በርሀ፡ ሓምላይ መግቢ እንስሳ ብምልማዕ ፍርያት ጸባ ንምዕባይ ክስራሕ ብምዝኽኻር፡ ንውሕስነት ሃብቲ ገረብን ዕቃበ ኣከባብን ዝሕግዝ ዕብየት ሞጎጎ ኣድሓነት ብሰፊሑ ንምትእትታው ክስራሓሉ ኣዘኻኺሩ።
ሚኒስተር ሕርሻ ኣቶ ኣረፋይነ በርሀ፡ ሓምላይ መግቢ እንስሳ ብምልማዕ ፍርያት ጸባ ንምዕባይ ክስራሕ ብምዝኽኻር፡ ንውሕስነት ሃብቲ ገረብን ዕቃበ ኣከባብን ዝሕግዝ ዕብየት ሞጎጎ ኣድሓነት ብሰፊሑ ንምትእትታው ክስራሓሉ ኣዘኻኺሩ።
  
ቀ/ሚ/ኣቢይ ኣሕመድ፡ ኣብ ኤርትራ ናይ ስራሕ ምብጻሕ ይፍጽም ኣሎ
ቀዳማይ ሚኒስተር ፈደራላዊት ዴሞክራስያዊት ሪፓብሊክ ኢትዮጵያ፡ ዶር ኣቢይ ኣሕመድ፡ ናይ ክልተ መዓልታት ናይ ስራሕ ምብጻሕ ንምፍጻም፡ ትማሊ ሰዓት 10፡15 ቅድሚቐትሪ ኣስመራ ኣትዩ።
ፕረዚደንት ኢሳይያስ ኣፈወርቂ ድማ፡ ኣብ ኣህጉራዊ መዓርፎ ነፈርቲ ተረኺቡ፡ ብናይ ክብሪ ሰልፊ ተቐቢሉዎ።
ኣብቲ ናይ ምቕባል ስነስርዓት፡ ኣማኻሪ ፕረዚደንት ኣቶ የማነ ገብረኣብን ኣምባሳደር ፈደራላዊት ዴሞክራስያዊት ሪፓብሊክ ኢትዮጵያ ኣብ ኤርትራ ኣቶ ሬድዋን ሑሴንን ተረኺቦም ነይሮም።
ፕረዚደንት ኢሳይያስን ቀዳማይ ሚኒስተር ኣቢይን፡ ኣብ ሰዓታት ድሕሪቐትሪ ኣብ ኣዳራሽ ሃገር ኣብ ዝገበሩዎ ርክብ፡ ኣብ ምምዕባል ክልተኣዊ ዝምድናን ምትሕግጋዝን፡ ከምኡውን ሓባራዊ ኣገዳስነት ኣብ ዘለዎ ዞባዊ ምዕባለታትን ካልእ ጉዳያትን ዘትዮም።
ኣቶ የማነ ገብረኣብ ንኤሪና ኣብ ዝሃቦ ሓበሬታ፡ ክልቲኦም መራሕቲ  ሓደ ዓመት ድሕሪቲ ታሪኻዊ ስምምዕ ሰላምን ምሕዝነትን ዳግማይ ኣብ ኣስመራ ብምርኻብ፡ ሰላም ንምዕባለን ብልጽግናን ክልቲአን ሃገራትን ህዝብታተንን፡ ከምኡውን ንርግኣትን ምትሕግጋዝን ዞባና ኣገዳሲ ምዃኑ ብምእማን፡ ተጀሚሩ ብዘሎ ናይ ሰላምን ምሕዝነትን መንፈስን፡ ሓያልድሌት ክልቲኡ ህዝብታትን፡ ነዚ ናይ ሰላም ጒዕዞ ክቕጽሉዎ፡ ከዕብዩዎን ከደልድሉዎን፡ ኣብ ክልቲአን ሃገራት ጥራይ ከይተሓጽረ ድማ፡ ብደረጃ ዞባ ቀርኒ ኣፍሪቃ ንኽሰፍሕ ዝደፍእ ብምዃኑ፡ ተወፋይነቶም እንደገና ከምዘረጋገጹ ኣነጺሩ።
ሚኒስተር ፋይናንስ ፈደራላዊት ዴሞክራስያዊት ሪፓብሊክ ኢትዮጵያ፡ ኣቶ ኣሕመድ ሽደ ብወገኑ፡ ክልቲኦም መንግስታት ኣብ ምብራቕ ኣፍሪቃ ሓድሽ ምዕራፍ ዝኸፈተን ብዓለም ደረጃ ኣድናቖትን ደገፍን ዝረኸበን፡ ናይ ህዝቦም ናይ ሰላም ድሌት ማእከል ዝገበረ ስምምዕ ሰላም ምኽታሞም ብምዝካር፡ ነዚ ስምምዕዚ ንምድንፋዕ፡ ኣብ ዲፕሎማሲ፡ መጐዓዝያን መራኸቢታትን፡ ከምኡውን ልምዓታውን ቁጠባውን ንጥፈታት፡ ብቐንዱ ድማ ኣብ ምምዕባል ወደባትን መሬታዊ መራኸቢ መስመራትን፡ ንዝተጀማመረ ስርሓት ብዝሓየለ ንምቕጻሉ ኣብ ምርድዳእ ከምእተበጽሐ ገሊጹ።
ፕረዚደንት ኢሳይያስን ቀዳማይ ሚኒስተር ኣቢይን ብዘይካዚ፡ ብሰብመዚ ክልቲአን ሃገራት ተሰንዮም፡ ኣብ ቀንዲ ጐደናታት ኣስመራ ብእግሪ ተጓዒዞም፡ መንበሪ ቤት ፕረዚደንት ኢሳይያስ በጺሖም፡ ከምኡውን ንክብሮም ኣብ ከባቢ ሰይድሺ ኣብ ዝተኻየደ ናይ ቡን ስነስርዓት ተሳቲፎምን በለስ ተቛዲሶምን።
ካብ ጸሊም ጽርግያ ሰይድሺ ንሸነኽ ምብራቕ ኣብ ዝርከብ ኣጻድፍ ዑደት ኣብ ዝገበሩሉ ድማ፡ ፕረዚደንት ኢሳይያስ፡ ብዛዕባ ማሕበረቊጠባዊን ቱሪዝማዊን ኣገዳስነት ናይቲ ከባቢ፡ ንቐዳማይ ሚኒስተር ኣቢይ መብርሂ ሂቡዎ።
ብድሕሪዚ፡ ኣብቲ ከባቢ ብዛዕባ ዝሰላሰል ዘሎ ብቐንዱ ኣብ ምዕቃብ ማይን ሓመድን ዘተኰረ ሕርሻዊ ንጥፈታት፡ ምስ ኣልማዕቲ ድሕሪ ምዝርራብ፡ ኣብ መስመር ነፋሲት  ደቀምሓረ ንዝሰላሰል ዘሎ ምስፋሕ ጽርግያን ምስራሕ ቢንቶታትን ተዓዚቦም።
ሚኒስተር ፋይናንስ ኣቶ ኣሕመድ ሽደ፡ ዳይረክተር ቤትጽሕፈት ቀዳማይ ሚኒስተር ዶክተር ሹመተ ግዛውን ዋና ኣካያዲ ስራሕ መገዲ ኣየር ኢትዮጵያ ኣቶ ተወልደ ገብረማርያምን፡ ምስ ቀዳማይ ሚኒስተር ኣቢይ ኣሕመድ ሓቢሮም መጺኦም ኣለዉ።
ኤርትራን ኢትዮጵያን፡ ብ9 ሓምለ 2018፡ ብ5 ዓንድታት ዝቘመ ስምምዕ ሰላምን ምሕዝነትን ከምዝኸተማ ይዝከር።
  
ቤ/ጽሕፈት ጠቕላሊ ኦዲተር ብቕዓት ኣባላቱ ንምብራኽ ስልጠና ወዲቡ
ቤትጽሕፈት ጠቕላሊ ኦዲተር ኤርትራ፡ ከም መቐጸልታ ናይቲ ብቕዓትን ዓቕምን ኣባላቱ ክብ ንምባል በብእዋኑ ክውድቦ ዝጸንሐ ስልጠናታት፡ ን35 ኣባላቱ ኣብ ብቕዓት ስራሕ፡ ምቊጽጻር ገንዘብን ዓይነት ኦዲትን ዘተኰረ ሰለስተ ስልጠናታት፡ ካብ 15 ክሳብ 19 ሓምለ ኣብ ኣስመራ ሂቡ።
እቲ ካብ ዞባዊ ኣፍሪቃዊ ማሕበር ኣብያተጽሕፈት ጠቕላሊ ኦዲተር ማለት ኣፍሮሳኢን ካብ ቤትጽሕፈት ጠቕላሊ ኦዲተር ኬንያን ብዝመጹ ሽዱሽተ ክኢላታት ዝተዋህበ ስልጠና፡ ካብቶም ኣቐዲሞም ዝተዋህቡ ስልጠናታት ብዓይነቱ ፍሉይ ምዃኑ ተገሊጹ።
ኣብ ቤትጽሕፈት ጠቕላሊ ኦዲተር ኤርትራ ዳይረክተር ኦዲት ቴክኖሎጂ ሓበሬታ ኣቶ ኣማኑኤል ኢሳቕ፡ ብዛዕባ ዕላማቲ ስልጠና ንኤሪና ኣብ ዝሃቦ ሓበሬታ፡ ኣቐዲሙ ንብቕዓት ኣሰራርሓ፡ ፋይናንስን ካልእን ኣጣሚሩ ዝኸይድ ዝነበረ ኣገባብ፡ ነጻጺልካ ጸብጻብ ከተቕርብ ዝሕግዝ ኣብ ርእሲ ምዃኑ፡ ዓለምለኻዊ ኣሰራርሓ ንምኽታል ዝሕግዝን ንሰልጠንቲ ሰፊሕ ፍልጠት ዘቕስምን ከምዝኾነ ኣገንዚቡ።
ነቲ ስልጠና ካብ ዝሃቡ ክኢላታት፡ ኣብ ዞባዊ ኣፍሪቃዊ ማሕበር ኣብያተጽሕፈት ጠቕላሊ ኦዲተር፡ ኣካያዲ ስራሕ ኣተገባብራ ኦዲት ሚስተር ጆሽዋ ኣሲምወ ብወገኑ፡ ቤትጽሕፈት ጠቕላሊ ኦዲተር ኤርትራ ካብቶም ብደረጃ ኣህጉር ጽፉፍ ስርሓት ዘሰላሰሉ ኣብያተጽሕፈት ኦዲት ሓደ ከምዝኾነ ብምሕባር፡ ሰልጠንቲ ብዝቐሰምዎ ፍልጠት ዝያዳ ኣድማዒ ስራሕ ክዓሙ ዘለዎ ጽኑዕ እምነት ገሊጹ።
ሰልጠንቲ ብወገኖም፡ ዝተዋህቦም ትምህርቲ ኣብ ሓደ ኣርእስቲ ዝያዳ ኣተኲሮ ሂብካ ኣብ ምስራሕን ግዜ ኣብ ምቚጣብን ሓጋዚ ኮይኑ ከምዝረኸብዎ ብምሕባር፡ ብምኩራት ኣሰልጠንቲ ስለእተዋህበ ድማ ዝያዳ ብልጫ ከምዘለዎ ኣብሪሆም።
ጠቕላሊ ኦዲተር ኣቶ ገረዝጊሄር ገብረመድህን ኣብ ዘስመዖ መዛዘሚ ቃል፡ ሰልጠንቲ ነዚ ባይታ ተጠቒሞም ፍልጠቶም ብምስፋሕ፡ ኣድማዕነት ዘሰላስልዎ ዕማም ንምውርጻጽ ክሰርሑ ተላብዩ።
  
መንደፈራ – ሚ/ዕ/ማ/ድሕነትን ናይ ሽዱሽተ ኣዋርሕ ገምጋም ስራሕ ኣካዪዱ
ጨንፈር ሚኒስትሪ ዕዮን ማሕበራዊ ድሕነትን ዞባ ደቡብ፡ ማሕበራዊ ኩነታት ዜጋታት ብሓፈሻ፡ መነባብሮ ስድራ ስዉኣትን ኣለይቲ ዘኽታማት ስድራቤታትን ድማ ብፍላይ ንምምሕያሽ፡ ኣብ ዝሓለፈ ሽዱሽተ ኣዋርሕ ኣስታት44 ሚልዮን ናቕፋ ወጻኢ ከምዝገበረ፡ ብ11 ሓምለ ኣብ መንደፈራ ኣብ ዝገበሮ መንፈቓዊ ኣኼባ ገሊጹ።
ኣብቲ ሚኒስተር ዕዮን ማሕበራዊ ድሕነትን ወሮ ልኡል ገብረኣብ፡ ከምኡውን ሓለፍቲ ኣብያተጽሕፈትቲ ሚኒስትሪ ኣብ ንኡሳን ዞባታት ዝተረኸቡሉ ገምጋማዊ ኣኼባ፡ ሓላፊቲ ጨንፈር ኣቶ ሃይለ ገብረሚካኤል፡ ኣብ ቀዳማይ መንፈቕ ናይ  ብውህደት ምምሕዳራት፡ ሃገራውያን ማሕበራት፡ ባይቶን ግንባርን፡ ኣብ ምቅላል ማሕበራዊ ሽግራት ዘተኰሩ ዘተባብዑ ዕማማት ከምእተተግበሩ ሓቢሩ።
ብመሰረት ዝቐረበ ጸብጻብ፡ ኣብቲ ዞባ ንዝርከቡ ልዕሊ 20 ሽሕ ስድራስዉኣት፡ 422 ሚልዮን ናቕፋ ደበስ ከምእተኸፍለ፡ ኣብ ንኡሳን ዞባታት ማይምነ፡ ድባርዋ፡ ደቀምሓረ፡ ሰገነይቲ፡ ዓረዛን ዓዲዃላን ድማ 174 ስንኩላንን ዘኽታማትን ንዝኣልያ ስድራቤታት ልዕሊ 800 ሽሕ ናቕፋ ወጻኢ ብምግባር ብጥሪት ከምእተጣየሳ ክፍለጥ ተኻኢሉ።
ብዘይካዚ፡ ን800 ጽጉማት ተመሃሮ ንመግዝኢ ዲቪዛን ናውቲ ትምህርትን ደገፍ ከምእተገብረ፡ ን152 ስድራስዉኣትን ስንኩላንን ድማ ዓይነታዊ ደገፍ ከምእተገብረ ተጠቒሱ።
  
ብምኽንያት ብሩራዊ ኢዮቤልዩ ሳዋ፡ ኣብ ኣስመራ ሰሚናራት ተኻይዱ
ኣብ ዞባ ማእከል፡ ብምኽንያት ብሩራዊ ኢዮቤልዩ ምምስራት ሳዋን ምጅማር ሃገራዊ ኣግልግሎትን፡ ብ25ን 26ን ሓምለ፡ ኣብ ኣዋጅ ሃገራዊ ኣገልግሎትን ኣገዳስነቱን ዘተኰረ ሰሚናራት ተኻዪዱ።
ኣመሓዳሪ ዞባ ማእከል ሜጀር ጀነራል ሮሞዳን ዑስማን ኣውልያይን ኣቦመንበር ህግደፍ ዞባ ማእከል ኣቶ ዩሱፍ ሳይቕን፡ ኣብ ኣዳራሽ ዞባ ማእከል ንልዕሊ ሓደ ሽሕ ተሳተፍቲ ኣብ ዘካየድዎ ሰሚናር፡ ንዓለማዊ ተመኲሮ ሃገራዊ ኣገልግሎት፡ ዕላማታት ሃገራዊ ኣገልግሎት ኣብ ኤርትራ፡ ከምኡውን ሃገራዊ ኣገልግሎት ኣብ ሓድሽ መድረኽ ኣብ ዝብሉን ካልኦትን ኣርእስትታት ሰፊሕ መግለጺ ሂቦም።
ኣብቲ መግለጺ፡ ሃገራዊ ኣገልግሎት ኣብ ኤርትራ ክእወጅ እንከሎ፡ ልኡላውነት ንምዕቃብ፡ ባህሊን ክብሪታትን ህዝባዊ ግንባር ንምውራስ፡ ሓድነት ህዝቢ ንምዕቃብ፡ ዕቑር ሃብቲ ሃገር ብዝተወደበ ኣገባብ ኣብ ረብሓ ዜጋታት ንምውዓል፡ ከምኡውን መደባት ህንጸት ሃገር ንምድንፋዕ ምንባሩ ክበርህ እንከሎ፡ ረብሓ ናይቲ ስትራተጂካዊ መደብ፡ ኣብ ምምካት ወራር ወያነ ብጒሉሕ ከምእተራእየ ተሓቢሩ።
እቶም ላዕለዎት ሰብመዚ ብተወሳኺ፡ ሃገራዊ ኣገልግሎት ኣብዚ ሓድሽ ናይ ሰላም መድረኽ፡ ናብቲ ንቡር ንምምላሱ ይጽናዕ ከምዘሎ፡ እንተኾነ ግና ኣብ ሓደ ለይቲን መዓልትን ዝፍጸም ከምዘይኮነ ኣገንዚቦም።
ተሳተፍቲ፡ ኣባላት ሃገራዊ ኣገልግሎት ኣብዚ 25 ዓመት ኣብ ኩሉ መዳያት ዝፈጸምዎ ጅግንነት ኣብ ታሪኽ ኤርትራ ፍሉይ ምዕራፍ ዝሕዝ ምዃኑ ብምጥቃስ፡ እዚ ሓድሽ መድረኽ ሰላም፡ ጻማኦም ዝረኽቡሉ ክኸውን ዘለዎም ሰናይ ምንዮት ገሊጾም።
  
ፈጻሚ ቦርድ ሃማደኤ መደባት ስራሕ ገምጊሙ
ፈጻሚ ቦርድ ሃማደኤ፡ ብ6ን 7ን ሓምለ ኣብ ኣስመራ ኣብ ዘካየዶ፡ ወከልቲ ሽዱሽቲአን ዞባታት ዝተሳተፋኦ ኣኼባ፡ ትግባረ ናይ ዝሓለፈ ሽድሽተ ኣዋርሕ መደባት ስራሕ ገምጊሙ።
ፈጻሚት ቦርድ  በብዞባኡ ንዝቐረበ ጸብጻባት ድሕሪ ምስማዕ፡ ኣብ ምድንፋዕ ወዳበታት ንዝነበረ ብልጫታትን ብድሆታትን፡ ኣብ ምምዕባል ሞያዊ ዓቕሚን ፖለቲካዊ ንቕሓትን፡ ኣበርክቶ ደቂኣንስትዮ ኣብ መዳይ ቁጠባ፡ ምውሓስ ጥዕናዊ ኣገልግሎትን ካልእን ተመልኪቱ። ዝተቐመጠ ሸቶታት ንምስማር ብዝሓየለ ክስራሕ ድማ ተሰማሚዑ።
ፕረዚደንት ሃማደኤ ወይዘሮ ተኽኣ ተስፋሚካኤል፡ ንኹለንትናዊ ምዕባለደቂኣንስትዮ፡ ኣባላት ማሕበር ብሓፈሻ ኣካየድቲ ድማ ብቐንዱ ዓጸፋ ክሰርሓ ተላብያ።
ተልእኾ ሃማደኤ፡ ናይ ግቡእን መሰልን ማዕርነት ምርግጋጽ ምዃኑ ዝጠቐሰት ወይዘሮ ተኽኣ፡ እዚ መስርሕ ስለዝኾነ ድማ፡ ንቑሕ ተሳትፎን ውፉይ ተራን ከምዝሓትት ኣዘኻኺራ።
ኣብ መወዳእታ ተሳተፍቲ፡ ዘይተተግበረ መደባት ኣብ መፈጸምታኡ ንምብጻሕ፡ ማሕበራውን ቁጠባውን መዳያት ምዕባለ ደቂኣንስትዮ ንምርግጋጽ ምዕሩይ ዕድላት ንምስፋሕ፡ ከምኡውን ተሳታፍነት ደቂኣንስትዮ ንምሕያል ምስ መሻርኽቲ ተወሃሂድካ ክስራሕ ኣብ ምርድዳእ በጺሐን።
  
መግለጺ ቤ/ጽ ኢፍታእን እስላማዊ ጉዳያትን ኤርትራ ብምኽንያት ምጅማር ክቡር ወርሒ ረመዳን 1442 ሂ.(2021)
1 ሕማም ለበዳ ኮረና ንምክልኻል ዝምልከቶ ኣካል ዘውጽኦ መምርሒ ገና ቀጻሊ ስለዝኾነ
ምዕጻው መሳጊድን ጀዋምዕን ከምዘለዎ ጸኒዑ ክቕጽልዩ።
እቲ ኩሉ ከኣሊ ልዑል ረቢ ነዚ ሕማም ቀንጢጡ ናብ መሳጊድና ብዝቐልጠፈ ይምለሰና።
 ብቐጻሊ ዝሕተታ ጉዳያት
2 ብዕድመ ዝደፍኡኣ ይኹን ብሕማም፡ ማለት ናይ ምሕዋይ ተስፋ ዘይብሉ ሕዱር ሕማም ሓሚሙማ ሓውዩ ዝሓለፎ ክቐዲ ክትክእ ተስፋ ዘይብሉ ሰብ፡ ከፍጥር ይኽእል። ፊድያ ይግበኦ።
 ፊድያ ማለት ድማ መተካእታ ናይተን ዘፍጠረለንትለን መዓልታት ንነፍሲወከፍ መዓልቲ መስኪን ምምጋብ ማለትዩ። ገለ ፉቀሃእ ንመስኪን ምምጋብ ብእኽሊ ተሚኖሞ፡ ንሓደ መስኪን ሕፍንቲ፡ ማለት 750 ግራም ኣብ ከባቢ ከም መግቢ ዝውቱር ዝኾነ እኽሊ ይወሃብ ይብሉ። ኣብ ክንዲ እኽሊ ብገንዘብ ክውጽእ ንዝደሊ ድማ ኣብዚ ሕጂ እዋን ዋጋ 750 ግራም ስርናይ 15 ናቕፋ ይበጽሕ። ናይ ሓደ ወርሒ ድማ 450 ናቕፋ ይኸውን ።
 ገለ ዑለማእ ብፍርቂ ሳዕ፡ ማለት ሓደ ኪሎን ፈረቓን ስርናይ ዝተመንዎ ኣለዉ፡ ብገንዘብ ክትመን እንከሎ 30 ናቕፋ ንመዓልቲ ማለትዩ። እዚ ድማ 900 ናቕፋ ይበጽሕ።
 ናይ ምሕዋይ ተስፋ ዘለዎ ጊዜያዊ ሕማም ኮይኑ ክጸውም ግን ዘሸግሮ እንተኾነ ሕጂ የፍጥር ምስ ሓወየ ካልእ ጊዜ ብፍቕዲ ናይተን ዘፍጠረለን መዓልታት ይቐዲ ይትክእ ይጸውም።
3 ጾም ነፍሰጾርን እተጥቡ ኣደን
 እተጥቡ ኣደን ነፍ ሰጾርን ብሰንኪ ጾም ንገዛእ ርእሰን ዝህሰያ እንተኮይነን ከፍጥራ ይኽእላ። ክቐድያ ክትከኣ ጥራይ እምበር ፊድያ ኣይምልከተንን።
 ንደቀን፡ ማለት ነቲ ዝጠቡ ናጽላን ኣብ ማህጸን ዘሎን ዕሸልን ከይህሰ ብምስጋእ እንተ ኣፍጢረን ግን፡ ገለ ፉቀሃእ ቀዳን ፊድያን ድሕሪ ረመዳን ዝሓለፈን ሲያም ተኪኣን ተወሳኺ ፍድያ ናይ ነፍስ ወከፍ ዘፍጠረኦ መዓልቲ የውጽኣ ከምቲ ኣብ ላዕሊ ዝተገለጸ ምምጋብ ድኻታትን ወይ ብእኽሊ ወይ ብገንዘብ።
4 ናይ ገንዘብ ዘካት ዘካት ከውጽእ ግዴታ ዝኾኖና፡ ናይ 85 ግራም ወርቂ ዋጋ ዝበጽሕ ገንዘብ ወይ ናይ ንግዲ ኣቕሑት ዝውንን ትውንን እዩ። ኣብዚ ሕጂ እዋን 85 ግራም ወርቂ ብ 85000 ሽሕ ይትመን። ስለዚ 85 ሽሕን ልዕሊኡን ወኒኑ ዘድልዮ መሰረታዊ መሻርፉ ናይ ገዝኡ ኣማሊኡ፡ ዝተረፈ ገንዘቡ ነዚ ዝተጠቕሰ መጠን በጺሑ፡ ከይጎደለ ንሓደ ዓመት እንተጸኒሑ 25  ወይ 25 ናቕፋ ካብ ሓደ ሽሕ ናቕፋ ዓመት መጸት ዘካት ከውጽእ ግዴታ ይኾኖ።
5 ዘካት ኣል ፍጥሪ
 ዘካት ኣልፊጥሪ ቅድሚ ሰላት ኣልዒድ ክተውጸኣ ክትህባ ሱና ይኸውን ። ቅድሚ ዒድ ብሓደ ወይ ክልተ መዓልቲ ከትውጽእ ኣብ ገለ መዛህብ ካብ መጀመርታ ረሞዳን ኣትሒዝካ ኣቐዲምካ ክተውጽእ ይከኣልዩ ይብሉ። እዚ ዘካት ኣብ ከባቢና ዝውቱር ብዝኾነ መግቢ ሓደ ሳዕ ይወጽእ። ሳዕ ማለት መስፈር ርብዒት ኮይኑ ፡ብኪሎ ክልካዕ እንከሎ 3 ኪሎ ይበጽሕ። ሕጂ ኣብ ኣስመራ ብዋጋ ስርናይ ብገንዘብ ክውጽእ ንዝደሊ ንነፍሲ ወከፍ ንእሽተይ ይኹን ዓቢ ኣንስታይ ይኹን ተባዕታይ 60 ናቕፋ ንመስኪን ይህብ።
ብልጸት ወርሒ ረመዳን
6 ናይ ትዕግስቲ ወርሒ ነቢይ ሰዓወ ንወርሒ ረመዳን ወርሒ ሰብሪ ኢሎም ሰምዮሞ።
 ገለ ትዕግስቲ ካብ ዝጥርንፎም፦ ዝኾነ ዝወረደካ ጸገም ብትዕግስቲ ክትቅበሎ፡
 ትእዛዛት ረቢ ስወ ንክትፍጽም ትዕግስቲ የድልየካ፡
 ኣብ ረቢ ስወ ዝሓረሞም ዝኸልከሎምን ነገራት ንከይትወድቕ ትዕግስቲ ይሕልወካ፡
7 ወርሒ ራሕማን ሰናይ ተግባርን ካብ ሰናይ ተግባራት ወርሒ ረመዳን ንጸዋማይ ምፍጣር ምምጋብ ካብቲ ዓቢ ኣጅሪ ዝሕፈሰሉ ምዃኑ፡ ነቢይ ሰዓወ ዝስዕብ ይብሉ፡ ንጸዋማይ ዘፍጠረ ነቲ ጸዋማይ ኣጅሩ ከይጎደሎ፡ ልክዕ ከም ናቱ ኣጅሪ ነቲ መስኪን ዘፍጠረ ይሕሰበሉ ። ስለዚ ክቡር ሓው፡ ምስ ህልው ኩነታት ምፍንታትን ካልእ ዕቃቤታትን ኣብ ግምት ብምእታው ኣብ ክንዲ ኣብ ሓደ ቦታ ሰብ ኣኪብካ ትምግብ፡ መግቢ ብምድላው ንጽጉማት መሳኪን ኣኣብ ቦቶኦም ክተብጸሓሎም ወይ ድማ ጽጉማት ምስ ስድረኦም ንወርሒ ረመዳን ዘድልዮም ነገራት ክሽምቱ ብገንዘብ ሰደቓ ወይ ኣስቤዛ ገዚእካ ክትህብ ይካኣል ።
8ይ ወርሒ ምቕባል ዱዓ
 ጸዋማይ ከፍጥር እንከሎ ዝገብሮ ዱዓ ኣብ ረቢ ስወ ቅቡል ይኸውን፡ ብፍላይ ካኣ እእብ መቕሪብ ክነፍጥር ክንዳሎ ከለና፡ ከምቲ ነቢይ ሰዓወ ዝበልዎ።
 ናብቲ በላእን ሕማምን ከልዕል ዝኽእል ረቢ ስወ ስያምናን ቂያምናን ክቕበለልና ብሓቂ ኣምርር ኣቢልና ዱዓ ክንገብር እዋኑ ዝጠልቦ ይኸውን።
9ይ ብምልኣት ጾም ምፍጻም
 ሲያምካ ሲያም እንገራን ማይን ነፍሰ ርውየትን ጥራይ ከይከዉን ። ልሳን እዝኒ፡ ዓይኒ፡ ኢድ፡ ወዘተ ብሓፈሻ ኩሉ ኣካላት ካብ ዘንቢ ክጸዉም ይግባእ።
10ይ ወርሒ ምውራድ ቁርኣን
 መዓልታዊ ትቐርኦ ምዱብ ናይ ቁርኣን ከሪም ጊዜ ይሃልኻ፡ እንተወሓደ ኣብ መዓልቲ ሓደ ጁዙእ ቅራእ ኣብ መወዳእታ ወርሒ ረመዳን ክተኹትም ንኽትኽእል
 ኣብ ነፍስኻ ይኹን ገንዘብካ ዝወርደካ ሽግራት ቀዳእ ፍርዲ ናይ ረቢ ስወ ምዃኖም ኣሚንካ ብዕግበት ተቐበሎም። ኣጅርኻ ካብ ረቢ ስወ ተጸበ።
ኣብ መወዳእታ፡ ንስለ ድሕነትናን ድሕነት ሕብረተሰብናን ብምልከቶ ኣካል ዝወሃበና ሓበሬታ ተቐይድና ክንከይድ፡ ብሰንኪ ህሉዉ ኩነታት ንዝተጸገሙ ወገናት ኢድና ክንዝርግሕን ንላቦ።
ዝሓመሙ ከሕውየልና ብሕማም ኮረናን ካልእን ካብዛ ዓለም ብሞት ዝተፈልዩና ድማ ረቢ ክርሕሞምን ንልዑል ኣላህ ንልምን።
ኣስመራ  ሰንበት 29 ሻዕባን 1442 ሂጅሪያ 11 ሚያዝያ 2021
  
ኤርትራውያን ውዳበታት ኣብ ሰሜን ኣመሪካ ዓመታዊ ዋዕላ ኣካዪዶም
ኣባላት ህዝባዊ ግንባር ንደሞክራሲን ፍትሕን ሃገራዊ ማሕበር ደቂኣንስትዮ ኤርትራን፡ ኣብ ምብራቓዊ ዞባ ሰሜን ኣመሪካ፡ ብ22 መጋቢት ዓመታዊ ዋዕላኦም ኣካዪዶም።
ኣብ ዋሺንግቶን ዲሲ፡ ቨርጂኒያ፡ መሪላንድ፡ ባልቲሞርን ሃሪስበርግን ዝነብሩ ወከልቲ ናይተን ውዳበታት፡ ንለበዳ ሕማም ኮሮና ቫይረስ ንምክልኻል  ማሕበራዊ ምፍንታት ወሳኒ ዝኾነሉ ኩነታት ኣብ ግምት ብምእታው፡ ብቪድዮ ኮንፈረንስ እዮም ዋዕላኦም ኣሰላሲሎም።
ፈጻሚ ጉዳያት ኤምባሲ ኤርትራ ኣብ ሕቡራት መንግስታት ኣመሪካ፡ ኣቶ ብርሃነ ገብረሂወት፡ ሓያል ውድብ  ሓያል ሃገር ከምኡውን ህሉው ኩነታት ሃገር ብዝብሉ ኣርእስትታት፡ ህዝባዊ ግንባር ኣብ ኩሉ መድረኻት ተዓዊቱ ዝወጸ፡ ሳላ ሓያልን ንቑሕን ተሳትፎ ህዝቢን ኣርሒቑ ዝጥምት መሪሕነትን ምዃኑ ጠቒሱ፡ እዚ ምስጢርዚ ኣብዚ መድረኽ ህንጸትን ልምዓትን እውን መሊሱ ክዂላዕ ከምዝግባእ ኣገንዚቡ።
ተሳተፍቲ ኣብ መወዳእታ፡ መደባት ስራሕ 2020 ንምትግባር ዘለዎም ድሉውነት ከምኡውን ኣብ ሃገርና ኮሮና ቫይረስ ንምክልኻል ኣብ ዝካየድ ዘሎ ቃልሲ ኣበርክቶኦም ከምዘዕዝዙ ብምርግጋጽ፡ ህዝቢ ሽዕብ ተጠቃሚ ጸሓያዊ ጸዓት ክኸውን ዘበጋገስዎ ፕሮጀክት ንምዕዋት፡ ልዕሊ 9300 ዶላር ወፍዮም።
እዚ ከምዚሉ እንከሎ፡ ኣባላት ሃማደኤ ኣብ ሚነሶታ፡ ንምልኣት ኣግእዞና ጠመተና ንቕድሚት ብዝብል ቴማ፡ ዝኽሪ 8 መጋቢት ኣህጉራዊ መዓልቲ ደቂኣንስትዮ ብውዕዉዕ መንፈስ ጸምቢለን።
ኣደመንበርቲ ማሕበር ወይዘሮ ኣኽበረት ተስፋይ፡ ብባህለንን መንነተንን ዝዀርዓን ኣብ ኩሉ ንጥፈታተን ተዓዊተን ሓበን ሃገረን ዝኾናን መንእሰያት ኣብ ምፍራይ፡ ነፍሲወከፍ ዜጋ ኣበርክቶኡ ከዕዝዝ ኣዘኻኺራ።
  
ዋና ጸሓፊ ሃኮሰኤ፡ ንተመሃሮ ኣባላት 33 ዙርያ ሰሚናር ኣካዪዱ
ዋና ጸሓፊ ሃገራዊ ኮንፈደረሽን ሰራሕተኛታት ኤርትራ ሃኮሰኤ  ኣቶ ተኸስተ ባይረ፡ ንተመሃሮ ኣባላት መበል 33 ዙርያ ሃገራዊ ኣገልግሎት፡ ቃልሲ ሰራሕተኛታት ኤርትራን መስርሕ ህንጸት ሃገር ኣብ ሓድሽ መድረኽን ብዝብል ኣርእስቲ ብ2 ሕዳር ሰሚናር ኣካዪዱ።
ኣቶ ተኸስተ፡ ንኣመሰራርታን ተራን ማሕበር ኣብ ግዜ ቃልስን ድሕሪኡን ብዝርዝር ድሕሪ ምብራህ፡ ብዛዕባ ዕዮን ዓያይነትን ብፍላይ ኣብ መንእሰያትን ኣብዚ ተኣትዩ ዘሎ ሓድሽ መድረኽን ኣተኲሩ ሰፊሕ መብርሂ ሂቡ።
ዕላማን ራኢን ሃኮሰኤ፡ ባህጊ መንእሰያታ እተርዊ ብልጽግትን ዘይትድፈርን ሃገር ምህናጽዩ ዝበለ ኣቶ ተኸስተ፡ እዚ ንኽሰምር፡ ነፍሲወከፍ ዜጋ  ሃገር ካብኡ እትጽበዮ እጃም ከበርክት ከምዝግባእ ኣስሚሩሉ። ብቑዕ ሞያን ፍልጠትን ዝዓጠቐ መንእሰይ፡ ቀንዲ ቀላሲ ከምዝኾነ ድማ ኣገንዚቡ።
ኣብ ትምህርቶም ነፊዖም፡ ሃገርን ህዝብን ካብኣቶም ዝጽበዩዎ ንምብርካት ኣበርቲዖም ክሰርሑ ድማ ተላብዩ።
  
ማእከል – ብሞያ ማእለማ ዝሰልጠና ደቂ-ኣንስትዮ ተመሪቐን
ማእከል ሞያዊ ስልጠናታት ሃማደኤ ዞባ ማእከል፡ ን9ይ ግዜኡ ኣብ ዝወደቦ ናይ ኣስታት 6 ኣዋርሕ ስልጠና ማእለማ ዝተሳተፋ 40 ኣለይቲ ስድራ ደቂኣንስትዮ፡ ብ13 መጋቢት ተመሪቐን።
እተን ካብ 16 ንኡሳን ዞባታት ዝተዋጽኣ ሰልጠንቲ፡ ወርሓዊ ካብ 400 ክሳብ 600 ናቕፋ እናተኸፍላ ብዝቐሰማኦ ሞያ፡ ናይ ስራሕ ዕድል ረኺበን ምንጪ ቁጠባዊ እቶት ስድራቤተን ከመሓይሻ ዝዓለመ እዩ።
ኣብቲ ኣጋጣሚ፡ ሓላፊትቲ ማእከል ወይዘሮ ሓዳስ ሙሴ፡ ሰልጠንቲ ብዘለወን ማሕበረቁጠባዊ ጸገማት ተለልየን ዝመጽኣ ምዃነን ገሊጻ።
ሰልጠንቲ፡ ኣብ ጉዕዞአን ሓገዝን ምትብባዕን ሃማደኤን ምምሕዳራትን ከይፍለየን ተማሕጺነን።
ፕረዚደንት ሃማደኤ ወይዘሮ ተኽኣ ተስፋሚካኤል፡ ልዕሊቲ ሰልጢንካ ምውጻእ  ኣብ ስራሕ ምውፋር ብድሆታት ከምዘለዎ ብምሕባር፡ ሰልጠንቲ ነዚ ተገንዚበን ሞያአን ብግብራዊ ስራሕ ብምዕባይ ኣብ ዕዳጋ ተወዳደርቲ ኮይነን ክቐርባ ኣዘኻኺራ።
  
ላዕለዋይ ልኡኽ ኤርትራ፡ ምስ ሚኒስተር ጉዳያት ወጻኢ ስዑድያ ዘትዩ
ብሚኒስተር ጉዳያት ወጻኢ ኣቶ ዑስማን ሳልሕን ኣማኻሪ ፕረዚደንት ኣቶ የማነ ገብረኣብን ዝቘመ ላዕለዋይ ልኡኽ ኤርትራ፡ ምስ ሚኒስተር ጉዳያት ወጻኢ ንግስነት ስዑዲዓረብ ልኡል ፈይሰል ቢን ፋርሓን ተራኺቡ ዘትዩ።
ትማሊ 19 ታሕሳስ ኣብ ሪያድ ኣብ ዝተገብረ ርክብ፡ ክልቲኦም ወገናት፡ ብገስጋስ ናይቲ ኣብ መንጎ ኤርትራን ስዑድያን ስትራተጂካዊ ሽርክነት ንምህናጽ ዝዓለመ  ካብ ዝሓለፈ ዓመት እናማዕበለ ዝመጸ ዝምድናታት ዘለዎም ዕግበት ብምግላጽ፡ ክልተኣዊ ምትሕግጋዝን ምውህሃድን ኣብ መደባት ልምዓት ብሓፈሻ፡ ኣብ ጽላታት ንግድን ወፍሪን ድማ ብፍላይ ንምዕዛዝ ኣብ ዘኽእል ዛዕባታት ዘትዮም።
ብዘይካዚ፡ ሓባራዊ ዞባዊ ሓደጋታት ንምቅላስ ዝካየድ ጻዕሪ ንምሕያል ተሰማሚዖምን ሓባራዊ ኣገዳስነት ኣብ ዘለዎም ዞባውን ኣህጉራውን ምዕባለታት ሓሳብ ንሓሳብ ተለዋዊጦምን።
ኣብ መወዳእታ፡ ሚኒስተር ጉዳያት ወጻኢ ንግስነት ስዑዲዓረብ ልኡል ፈይሰል ቢን ፋርሓን፡ ኣብ ኤርትራ ዑደት ክገብር ንዝቐረበሉ ዕድመ ተቐቢሉ።
ኣብቲ ርክብ፡ ብወገን ኤርትራ ፈጻሚት ጉዳያት ኤምባሲ ኤርትራ ኣብ ስዑድያ፡ ወይዘሮ ወይኒ ገረዝግሄር፡ ብወገን ስዑድያ ድማ ዝተፈላለዩ ሰብመዚ ተሳቲፎም ነይሮም።
ላዕለዋይ ልኡኽ ኤርትራ ብተወሳኺ፡ ምስ ስቴት ሚኒስተር ኣብ ሚኒስትሪ ጉዳያት ወጻኢ ዓድል ኣልጁቤር፡ ኣብ ተመሳሳሊ ዛዕባታት ዘትዩ።
  
ማእከል – ኣብ ኣገዳስነት ጽፉፍ ስርዓተ-ሓበሬታ ተዘትዩ
ጽፉፍ ስርዓተሓበሬታ፡ ኣብ ኣድማዕነት ትግባረ መደባት ልምዓትን ቅኑዕነት ውሳነታትን ኣበርክቶኡ ልዑል ብምዃኑ፡ ምምሕዳራት ንኡሳን ዞባታት ማእከል  ኣብ ምእካብን ምጽፋፍን ንጹር ሓበሬታ ብዕቱብ ክሰርሓ መዘኻኸሪ ቀሪቡ።
ኣብ ምምሕዳር ዞባ ማእከል፡ ዋና ዳይረክተር ክፍሊ ስታትስቲክስን ጂኦግራፍያዊ ሓበሬታን ኣቶ ቴድሮስ ተኽለ፡ ብ18 መጋቢት ምስ ኣመሓደርቲ ንኡሳን ዞባታትን ሓለፍቲ ማሕበራዊ ኣገልግሎትን፡ ወከልቲ ክፍሊ ኢሚግረሽንን ዜግነትን፡ ኩባንያ ሕድሪ፡ ቈንስላዊ ጉዳያት፡ ክኢላታት ስርዓተሓበሬታን ካልኦት ኣካላትን ኣብ ዘካየዶ ርክብ፡ ዝውጠኑ መደባት ልምዓት ብዘይ እኹል ሓበሬታን ሰነዳትን ኣድማዕነት ክህልዎም ከምዘይክእል ኣረዲኡ።
ኣብ ዞባ ማእከል፡ ህልው ብዝሒ ህዝቢን ትካላት ማሕበራዊ ኣገልግሎትን፡ መጽናዕቲ መሬት፡ ምምሕዳራዊ ካርታ፡ ብዝሒ ጥሪትን ካልእን፡ ካብ 2003 ጀሚሩ ብዘመናዊ ኣተሓሕዛ ክስራሓሉ ከምዝጸንሐ፡ እዚ ሓበሬታዚ ግን ቀጻሊ ምሕዳስን ምውርጻጽን ከምዘድልዮ ሓቢሩ።
ካርድ ነባርነትን ክብሪ መዝገብን መሰረታውያን ኣገልግሎታት ምዃኖም ጠቒሱ፡ ገለ ዜጋታት ኣገልግሎት ኣብ ዝሓቱሉ  ሰኣን ኣፍልጦ እቲ ዘድሊ ሰነዳት ከየማልኡ ስለዝመጽኡ፡ ዕንቅፋት የጋጥሞም ከምዘሎ ብምሕባር ከኣ፡ ምምሕዳራት ንኡሳን ዞባታት እኹልን ግቡእን መረዳእታ ክህባን ክጒስጒሳን ኣዘኻኺሩ።
ኣካያዲ ስራሕ ምምሕዳር ዞባ ማእከል ኣቶ ዘርኢት ተወልደብርሃን፡ ህዝቢ ኣገዳስነትን ትርጉምን ሓበሬታ ተገንዚቡ፡ ምስ ምምሕዳራት ክተሓባበርን ቅኑዕ ሓበሬታ ክህብን፡ ከምኡውን ወረቐት ክብሪ መዝገብ ከማልእ ኣተሓሳሲቡ።
  
ልኡኽ ባህሊ ኢትዮጵያ ናይ ድራር እንግዶት ተገይሩሉ
ኮሚሽን ባህልን ስፖርትን፡ ኣብ ኤርትራ ናይ ሓደ ሰሙን ዑደት ንምክያድ ኣስመራ ንዝኣተወ፡ ብሚኒስተር ደኤታ ባህልን ቱሪዝምን ወይዘሮ ብዙነሽ መሰረት ዝተመርሐን፡ ልዕሊ 60 ኣባላት ዝሓቘፈን ልኡኽ ባህሊ ኢትዮጵያ፡ ብ16 ታሕሳስ ኣብ ሆቴል ኣስማራፓላስ ናይ ድራር እንግዶት ገይሩ።
ኣብቲ ኣመሓዳሪ ዞባ ማእከል ሜጀር ጀነራል ሮሞዳን ዑስማን ኣውልያይ፡ ኣምባሳደር ኢትዮጵያ ኣብ ኤርትራ ኣቶ ሬድዋን ሑሴን፡ ከምኡውን ዕዱማትን ማሕበረሰብ ባህልን ስነጥበብን ዝተረኽቡሉ ኣጋጣሚ፡ ኮሚሽነር ባህልን ስፖርትን ኣምባሳደር ዘመደ ተኽለ፡ ኣብ መንጎ ኤርትራን ኢትዮጵያን ዝግበር ባህላዊ ምልውዋጥ፡ ኣብ ምርኢታዊ ጥበብ ከይተወሰነ፡ ኣብ መንጎ ባህላዊ ትካላት ክልቲአን ሃገራት ዘሎ ዝምድና ዘዕቢ ቀጻሊ ርክባት ብምክያድ፡ ተመኵሮታት ንምልውዋጥ ዝሕግዙ ሃብታም መደባትን ኣጋጣሚታትን ብምስራዕ ከምዝስራሓሉ ገሊጹ። እቲ ቅሩብነት ተረጋጊጹ ከምዘሎ እውን ኣረዲኡ።
ሚኒስተር ደኤታ ባህልን ቱሪዝምን ኢትዮጵያ ወይዘሮ ብዙነሽ መሰረት፡ እዚ ድሕሪ ናይ ነዊሕ ግዜ ምድላዋት ኣብ ኤርትራ ዝግበር ዘሎ ባህላዊ ዑደት፡ መቐጸልታ ናይቲ ኣብ መንጎ ኤርትራን ኢትዮጵያን ባህላዊ ዑደት ንምልውዋጥ፡ ኣቐዲሙ ብጉጅለ ባህሊ ኤርትራ ዝተጀመረ መደብ ምዃኑ ብምጥቃስ፡ ርክባት ክልቲአን ሃገራት፡ ብማሕበራውን ቁጠባውን መዳያት ኪኖዚ በርቲዑ ክቕጽል ዘለዋ እምነት ገሊጻ።
ኣብቲ ኣጋጣሚ፡ ኮሚሽን ባህልን ስፖርትን ኤርትራ፡ ነቲ ጉጅለ ባህሊ ህያባት ኣበርኪቱ።
ኣብ ኮሚሽን ባህልን ስፖርትን ሓላፊ ቤትጽሕፈት ኣወሃሃዲ ሽማግለ በዓላት ኣቶ ተስፋይ በርሀን ዋና ዳይረክተር ክፍሊ ባህልን ስፖርትን ዞባ ማእከል ኣቶ እንድርያስ ኣስመሮምን፡ እዚ ተጀሚሩ ዘሎ ባህላዊ ምልውዋጥ፡ ኣካል ናይቲ ኣብ መንጎ ኤርትራን ኢትዮጵያን ዝተበጽሐ ናይ ሰላምን ምሕዝነትን ስምምዕ ምዃኑ ብምጥቃስ፡ ኣገዳስነቱ ኣብ ምምዕባል ክልተኣዊ ዝምድናታት ብቐሊል ከምዘይጥመት ገሊጾም።
  
ፕረዚደንት ኢሳይያስ፡ ንሓድሽ ህንጻ ‘ኤምባሲ ኤርትራ’ እምነ መሰረት ኣንቢሩ
ፕረዚደንት ኢሳይያስ ኣፈወርቂን ቀዳማይ ሚኒስተር ፈደራላዊት ዴሞክራስያዊት ሪፓብሊክ ኢትዮጵያ ዶር ኣቢይ ኣሕመድን፡ ትማሊ ኣብ ሰዓታት ድሕሪ ቐትሪ፡ ኣብ ከተማ ኣዲስ ኣበባ፡ ከባቢ ስድስት ኪሎ ኣብ ኣስታት 5 ሽሕ ካሬሜትር ናይ ዝስራሕ ሓድሽ ህንጻ ኤምባሲ ኤርትራ፡ እምነ መሰረት ኣንቢሮም።
ኣብቲ ብሃገራዊ መዛሙር ኤርትራን ኢትዮጵያን ዝተሰነየ ስነስርዓት፡ ቀዳማይ ሚኒስተር ኣቢይ ኣብ ዘስመዖ ቃል፡ እዚ ንኤምባሲ ኤርትራ ተዋሂቡ ዘሎ መሬት፡ ህያብ በዓላት ልደትን ሓድሽ ዓመትን ህዝብን መንግስትን ኢትዮጵያ፡ ንህዝብን መንግስትን ኤርትራ እዩ ኢሉ። ኣብ 2020 ምስ ኤርትራ ኣብ ኩሉ መዳያት ብዝበለጸ ንምስራሕ ቅሩባት ኢና ድሕሪ ምባል ከኣ፡ ንሃገራት ምብራቕ ኣፍሪቃ ብሓፈሻ፡ ንኤርትራን ኢትዮጵያን ድማ ብፍላይ ዓመተ ምሉእ ብልጽግና ከም እትኸውን እምነቱ ገሊጹ።
ፕረዚደንት ኢሳይያስ ብወገኑ፡ ስለቲ ኣብ ውሽጢ ክልተ መዓልታት ብህዝብን መንግስትን ኢትዮጵያ ብሓፈሻ፡ ብቀዳማይ ሚኒስተር ኣቢይ ድማ ብፍላይ ዝተገብረሉ ምዉቕ ኣቀባብላን እንግዶትን ድሕሪ ምምስጋን፡ ኣብዚ ሕጂ እዋን ኣብ መንጎ ኤርትራን ኢትዮጵያን ተፈጢሩ ዘሎ ዕድል ዓቢ ስለዝኾነ፡ ነቲ ዝተኸስረ ናይ ሰለስተ ወለዶታት ዕድላት ብዓጸፋ ስራሕ ንምኽሓስ፡ መኣዝንና ከይሰሓትና ክንሰርሕ ኢና ክብል ኣገንዚቡ። ንህዝብን መንግስትን ኢትዮጵያ ድማ፡ ብምኽንያት ሓድሽ ዓመት ሰናይ ምንዮቱ ገሊጹ።
ኣብቲ ኣጋጣሚ፡ ሚኒስተራት ጉዳያት ወጻኢ ኤርትራን ኢትዮጵያን ዝርከቡዎም ላዕለዎት ሰብመዚ ክልቲአን ሃገራት፡ ምክትል ከንቲባ ከተማ ኣዲስኣበባ ኢንጅነር ታከለ ኡማ፡ ከምኡውን ዕድመ ዝተገብረሎም ኣጋይሽ ተረኺቦም ነይሮም።
  
መምርሒታት መከላኸሊ ‘ኮሮና ቫይረስ’ ጌና ይጠሓሱ ኣለዉ
ተላባዒ ለበዳ ሕማም ኮሮና ቫይረስ ንምክልኻል፡ እዋናዊ ሓበሬታን መምርሒታትን ይወሃብን፡ ኣራምን ከልካልን ስጒምቲታት ይውሰድን እኳ እንተሎ፡ ኣብ ትግባረ ሸለልትነትን ጥሕሰትን ዝዓብለሎ ኣካይዳ ይቕጽል ኣሎ።
ትማሊ ሰሉስ 31 መጋቢት፡ ኣብ ዝተፈላለየ ከባቢታት ኣስመራ ኣብ ዝገበርናዮ ዑደት፡ ኣብ ገለ ቦታታት ምስ ጽሬት ዝተተሓሓዘ ኣተባባዒ ስጒምቲታት ክውሰድ፣ ሓደ ካብ ቀንዲ ኣገባባት ምክልኻል ናይቲ ቀዛፊ ሕማም ዝኾነ ምፍንታት ግን ክጠሓስ ተዓዚብና።
ኣብ ኣፍደገ ክፍሊ መዐደሊ ካርድ ሆስፒታል ኦሮታ፡ ዕዳጋታት ማርካቶ፡ ድኳን ሕድሪ ቊ2፡ ኣብ ከባቢ መደበር ኣብ እትርከብ ጠሓኒት እኽሊ፡ ዕዳጋታት መሸጣ በርበረን ቀመማትን፡ መከፋፈሊ ላምባ ዕዳጋ ሓሙስን ካልኦት ድኳናትን፡ ተጸጋጊዕካን ኣፍንኣፍ ተወሃሂብካን ዕላል፡ ናይ ኢድ ሰላምታን ምስዕዓምን፡ ከምኡውን ኣስቤዛታት ብኢድ ምትንኻፍ ዘጠቓልል፡ ካብቲ ዘጋጠመና ዘይጥንቁቕ ምንቅስቓሳት ነይሩ።
እዚ ተርእዮታት እዚ፡ ንለበዳ እቲ ቫይረስ ባይታ ዝፈጥር ስለዝዀነ፡ ኩሉ ሰብ ግድን ንድሕነት ህዝብን ሃገርን ደው ኢሉ ዓገብ ክብል ኣለዎ።
እቲ ቫይረስ፡ ኣብ መላእ ዓለም ብቕልጡፍ ኣብ ዝዝርጋሓሉን ከቢድ መቕዘፍቲ ኣብ ዘኸትለሉን ዘሎ ህጹጽ እዋን፡ ኩነታት ካብ ቁጽጽር ወጻኢ ከይኮነ  መምርሒታት ብጥብቂ ክትግበሩ ይግባእ።
  
ሕማም ቢልሃርዝያ ንምጥፋእ ጻዕርታት ይካየድ ኣሎ
ሚኒስትሪ ጥዕና፡ ኣብ 2025 ሕማም ቢልሃርዝያ ካብ ኤርትራ ንምጥፋእ ኣድማዒ ንጥፈታት የሰላስል ከምዘሎ፡ ሓላፊ ሃገራዊ ምቁጽጻር ኣድህቦ ዝጎደሎም ትሮፒካዊ ሕማማት ኣቶ ምሕረትኣብ ኣብረሃ ገሊጹ።
ኣቶ ምሕረትኣብ፡ ካብ 2014 ክሳብ 2015 ኣብ 58 ንኡሳን ዞባታት ብዝተኻየደ መጽናዕቲ፡ ኣብ ማይዓይኒ፡ ደቀምሓረ፡ ዓዲዃላ፡ ድባርዋ፡ ሰገነይቲ፡ መንደፈራ፡ እምኒሓይሊ፡ ሰንዓፈ፡ ዓዲቐይሕ፡ ማይምነ፡ ጸሮናን ዓረዛን  ዞባ ደቡብ፣ ዓዲተከሌዛንን ሓልሓልን  ዞባ ዓንሰባ፣ ሞልቊ፡ ፎርቶሳዋ፡ ሃይኮታ፡ ጎልጅን ሎጎዓንሰባን  ዞባ ጋሽባርካ፣ ሽዕብ፡ ጊንዳዕ፡ ባጽዕን ፎሮን  ዞባ ሰሜናዊ ቅይሕ ባሕሪ፣ በሪኽ፡ ሰረጀቓ፡ ጋላነፍሒ፡ ሰሜናዊ ምዕራብን ደቡባዊ ምብራቕን ኣስመራ ድማ ኣብ ዞባ ማእከል  ሕማም ቢልሃርዝያ ከምእተረኽበ ሓቢሩ።
ክልተ ዓይነት ሕማም ቢልሃርዝያ ከምዘለዉ፡ እቲ ሓደ ኣብ 27 ንኡሳን ዞባታት ዝርአን ንመናድቕ መዓናጡን ሰራውርን፡ ከምኡውን ጸላም ከብዲ ዘጥቅዕ ክኸውን እንከሎ፡ እቲ ካልኣይ ድማ ኣብ ኦምሓጀር  ንኡስ ዞባ ጎልጅ ዝተራእየን፡ ንፍሕኛን ኵሊትን ዘጥቅዕን ምዃኑ ኣረዲኡ።
ብቐልቀልን ሽንትን ኣቢሉ ናብ ማያት ብምሕዋስ፡ ብመንገዲ ኣረነ ናብ ውሽጢ ቈርበት ወዲሰብ ብምእታው ከምዘጥቅዕ ዝገለጸ ኣቶ ምሕረትኣብ፡ ቅርጸት፡ ደም ዘለዎ ውጽኣትን ሽንትን፡ ድኻም ሰብነት፡ ቁሪቁሪ፡ ረሃጽ፡ ሰሓ ቈርበትን ክሳብ መንሽሮ ዘስዕብ ቃንዛ ፍሕኛን ምልክታት ከምዘለዎ፡ ኣብ ገለ ድማ ዝኾነ ምልክት ከምዘይብሉ ኣብሪሁ።
ቢልሃርዝያ፡ ክሳብ ሕጂ ዝኾነ ክታበት ከምዘይተማህዘሉ ብምሕባር ድማ፡ ሚኒስትሪ ጥዕና ነዚ ጠንቂ ናይ ስንክልና፡ ሞትን ካልእ ሳዕቤናትን ዝኾነ ሕማም ንምክልኻልን ንምጥፋእን፡ ምዕዳል መድሃኒት ኣብ ኣብያተትምህርቲን ኮማትን፡ ምብራኽ ኣፍልጦ ሕብረተሰብን ሰብሞያ ጥዕናን፡ ምትእትታው ዓይኒምድሪ፡ ምቁጽጻርን ምጥፋእን ሓሰኻ ኣረነ ዘጠቓልሉ ስትራተጂታት ኣውጺኡ ብዕቱብ ይሰርሕ ከምዘሎ ገሊጹ።
ኣብ መወዳእታ፡ ሚኒስትሪ ጥዕና ናይ 5 ዓመት ገምጋም፡ ኣብተን ልዑል መጠን መልከፍቲ ቢልሃርዝያ ዝተራእየለን ኣብያተትምህርቲ ድማ መጽናዕቲ ከካይድ ምዃኑ ብምሕባር፡ እዚ ሕማምዚ ማያት ኣብ ዝርከበሉ ከባቢታት ስለዝመሓላለፍ፡ ነፍሲወከፍ ዜጋ ኣብ ዘይፈልጦ ከባቢታት ካብ ምሕምባስ ክቑጠብ ተላብዩ።
  
ገልዓሎ – ናይ ሚልዮናት ዓመታት ዕድመ ዘለዎ ኣሰራት ተረኺቡ
ኣብ ዞባ ሰሜናዊ ቀይሕ ባሕሪ  ንኡስ ዞባ ገልዓሎ፡ ብፕሮጀክት ኢንገልዔላ  ራሙድ፡ ካብ 20 ለካቲት ክሳብ 1 መጋቢት ብዝተኻየደ ዳህሳስ ስነጥንቲ፡ ናይ ሚልዮናት ዓመታት ዕድመ ዘለዎ ኣገዳሲ ጥንታዊ ኣሰረህይወት ተረኺቡ።
ኣብቲ ብምትሕብባር ኮሚሽን ባህልን ስፖርትን ኤርትራ፡ ቤተመዘክር ዞባ ሰሜናዊ ቀይሕ ባሕሪን ስጳኛውያን ክኢላታትን ዝተኻየደ ዳህሳስ ዝተሳተፉ ሞያውያን፡ ኤርትራ ኣካል ዓቢ ሃጓፍ ስንጭሮ ቀርኒ ኣፍሪቃ ብምዃና፡ ኣብቲ እትውንኖ ክፋሉ እተካይዶ መጽናዕትን ኲዕታን፡ ብመንጽር ታሪኽን ቅድመታሪኽን ኣገዳስነቱ ዕዙዝ ምዃኑ ገሊጾም።
ኣብ ኮሚሽን ባህልን ስፖርትን ኤርትራ ሓላፊ ጨንፈር ምርምር ስነጥንታዊ ውርሻታት ዶክተር ጸጋይ መዲን፡ ኣቐዲሙ ኣብ ቡያ ንዝተረኽበ ሓበሬታ ኣሰረህይወት ዘሀብትም፡ ዝምልእን ኪንዮኡ ዝኸይድን ኣሰራት ከምዝረኸቡ ሓቢሩ።
ኣፈናዊ መጽናዕቲ ይቕጽልኳ እንተሎ፡ ዛጊት ኣብ ክልተ ቅድመታሪኻውያን ቦታታት፡ ካብ 800 ሽሕ ክሳብ ሓደ ሚልዮን ዓመት፡ ከምኡውን ካብ 11 ክሳብ 12 ሚልዮን ዓመት ዕድመ ዘለዎ ኣሰራት ወዲሰብን ዝጸነቱ እንስሳታትን ተረኺቡ ከምዘሎ፡ ዶክተር ጸጋይ ብተወሳኺ ኣረዲኡ።
እዚ ፕሮጀክትዚ፡ ብመጠኑ ኣብ ስነፍልጠታዊ መጽናዕቲ ዘድሃበ ብምዃኑ፡ ኤርትራ ኣብ ፍልቀት ወዲሰብን እንስሳታትን ዘለዋ ተራ ንኽዓዝዝ ዝግበር ዘሎ መጽናዕቲ እዩ። ዝበለ ዶክተር ጸጋይ፡ እቲ በብዓመቱ ዝግበር ዳህሳስን ዝርከብ ዘሎ ሓበሬታን ትስፉውን ኣገዳስን ምዃኑ ገሊጹ።
ኣብቲ ፕሮጀክት ዝሳተፉ ዘለዉ ስጳኛውያን ክኢላታት፡ እቲ መጽናዕታዊ ኲዕታ ዝካየደሉ ዘሎ ቦታ፡ ኣገዳሲ ጥንታዊ ኣሰረህይወት ኣብ ሓደ እዋንን ከባብን ናይ ዝነብሩ ዝነበሩ እንስሳታትን ደቂሰብን ስለዝርከቦ፡ ፕሮጀክት ኢንገልዔላ ራሙድ ካብቲ ኣብ ካልኦት ሃገራት ዘሰላሰልዎ ፕሮጀክትታት ፍሉይነት ከምዘለዎ ሓቢሮም።
ኣብ 2012 ዝጀመረ ፕሮጀክት ኢንገልዔላ  ራሙድ፡ ሎምዘበን ንሻሙናይ ግዜኡ እዩ ተኻዪዱ።
  
ሚ/ሕርሻ፡ ወራር ኣንበጣ ኣብ ምምካት ንዝተራእየ ውህደት ሞጒሱ
ካብ ካልኣይ ሰሙን ናይ ዝሓለፈ ወርሒ ሕዳር፡ ካብ ኢትዮጵያ ተበጊሱ ኣብ ውሱን ከባቢታት ዞባታት ደቡብን ሰሜናዊ ቀይሕ ባሕሪን ዝተራእየ ወራር ኣንበጣ፡ ብልዑል ውህደት ሞያውያን ሕርሻ፡ ምምሕዳራት፡ ህዝብን ኣባላት ሓይልታት ምክልኻልን ኣብ ሓጺር እዋን ኣብ ትሕቲ ቊጽጽር ብምእታዉ፡ ሚኒስትሪ ሕርሻ ኣብ ወርሓዊት መጽሔቱ ኣብ ዘውጽኦ ሓበሬታ ሞጒሱ።
እቲ ካብ 13 ክሳብ 16 ሕዳር ኣብ ዞባ ደቡብ  ንኡሳን ዞባታት ጸሮና፡ ሰገነይቲ፡ ማይዓይኒን ሰንዓፈን ዝተራእየ ዕስለ ኣንበጣ  ናይ ኣግራብ፣ ካብ 19 ክሳብ 22 ሕዳር ኣብ ዞባ ሰሜናዊ ቀይሕ ባሕሪ  ንኡሳን ዞባታት ጊንዳዕ፡ ባጽዕን ፎሮን ዝተራእየ ድማ ናይ ምድረበዳ ምዃኑ እቲ ሓበሬታ ኣነጺሩ።
እንተኾነ ሕጂውን፡ ስግኣት ካብ ኢትዮጵያ ናይ ዝሳግም ሓድሽ ወራር ኣንበጣ፡ ምሉእ ብምሉእ ከምዘይተቐንጠጠ ዝሓበረ ኣሃዱ ምቁጽጻር ሳገምቲ ባልዓት ናይቲ ሚኒስትሪ፡ ነቲ ተኽእሎ ቀጻሊ ኰለላታት ብምክያድ ዕቱብ ምክትታል ይግበረሉ ከምዘሎ ኣረዲኡ።
ኤርትራ ካብተን ንምጽፋይ ኣንበጣ ምቹኣት ዝበሃላ ሃገራት ክትከውን እንከላ፡ ገማግም ቀይሕ ባሕሪ ኣብ ክረምቲ፡ ገለ ክፋላት ምዕራባዊ መታሕት ድማ ኣብ ሓጋይ  ኣንበጣ ዝጸፍየሉ ከባቢታት እዩ።
  
ጋሽ-ባርካ – ኣብ መደባት ኮማዊ ከባቢያዊ ጽሬት ተዘትዩ
ኣብ ዞባ ጋሽባርካ፡ ኣብ 216 ምምሕዳራት ከባቢ ኣብ ዝጥርነፋ ልዕሊ 990 ዓድታት፡ ዝውታረ ኮማዊ ከባቢያዊ ጽሬት ንምርግጋጽ  ክትግበሩ ኣብ ዝግብኦም መደባት ዝዘተየን፡ ሕሉፍ ንጥፈታት ዝገምገመን ርክብ ብ4 መጋቢት ኣብ ባረንቱ ተኻዪዱ።
ሓላፊ ጨንፈር ሚኒስትሪ ጥዕና ዶክተር ሓየሎም ኪዳነ፡ ከባቢያዊ ጽሬት እምነኩርናዕ ጥዕናዊ ጽላት ብምዃኑ  ብደረጃ ዞባ ብዕቱብ ይስራሓሉ ከምዘሎ ገሊጹ።
ኣብቲ ጨንፈር ሓላፊ ኣሃዱ ከባቢያዊ ጽሬት ኣቶ ዓብዱ ያቆብ ድማ፡ እቲ መደብ ከምቲ ዝተወጠኖ ብዘይምስጓሙ  ኣብ  ኣወዳድባ ብምምሕያሽ ጻዕርታት ከምእተገብረሉ ሓቢሩ።
ሎሚ ቁጽሪ ናይተን ኮማዊ ከባቢያዊ ጽሬት ብምልኣት ዘተግበራ ዓድታት  ናብ 274 ክብ ከምዝበለን፡ እተን ዝተረፋ ከተኣታትዋኦ ምእንቲ፡ ክሳብ ታሕቲ ዝወርዳ ናይ ትግባረን ምክትታልን ኮሚተታት ብምቛም ይስራሓሉ ከምዘሎን ድማ ኣረዲኡ።
ኮም ዝመርሖ ከባቢያዊ ጽሬት፡ መሰረት ስትራተጂ መደባት ጥዕና ስለዝኾነ፡ ልዑል ጠመተ እዩ ዝወሃቦ ዝበለ፡ ኣብ ሚኒስትሪ ጥዕና ሓላፊ ጨንፈር ከባቢያዊ ጥዕና ዶክተር ዘሙይ ኣለሙ፡ ኣብ ዞባ ጋሽባርካ ዝካየድ ዘሎ ጻዕሪ፡ ነቲ መደብ ንምዕዋት ንዘሎ ቅሩብነት ዘነጽር ምዃኑ ብምሕባር፡ ደገፍ ሚኒስትሪ ጥዕና ከምዘይፍለዮ ኣረጋጊጹ።
  
ጋሽ-ባርካ – ብመደብ ክረምታዊ ሕርሻ ዕቱብ ስራሕ ይሰላሰል ኣሎ
ኣብዚ ዓመትዚ መንግስቲ ብዘተኣታተዎ ናይ ሕርሻ ማሽነሪ፡ ኣብ ደቡባዊ ምዕራብ ዞባ ጋሽባርካ ኣድማዒ ንጥፈታት ክረምታዊ ሕርሻ ይሰላሰል ከምዘሎ ተሓቢሩ።
ኣብ ኮርፖረሽን ዘራእትን ጥሪትን ኤርትራ ኣወሃሃዲ ፕሮጀክታት ሕርሻ ደቡባዊ ምዕራብ ኣቶ ሓይለዝጊ ሃብተ፡ በተን ዝተቐረባ ትራክተራት ሓረስቶትቲ ከባቢ ግራውቶም ብርትዓዊ ዋጋ ኣብ እዋኑ ከምዝሓረሱ ብምሕባር፡ ምስ ዘሎ ህጡር ክራማት ብርኩት ምህርቲ ክሕፈስ ልዑል ትጽቢት ከምዘሎ ገሊጹ።
ክራማት ደንጒዩኳ እንተጀመረ፡ ካብ ወርሒ ነሓሰ ግን ጽቡቕ መጠንን ዝርግሐን ዘለዎ ዝናብ ይቕጽል ከምዘሎ ጠቒሱ ድማ፡ እቲ ኮርፖረሽን ብመደብ ክረምታዊ ሕርሻ ኣብ ሰፋሕቲ ጎላጉል ከታይ  ከባቢ ኡምሓጀር፡ ገርሰት፡ ዓድዑመር፡ ፌስኮን ዓሊግድርን ኣስታት 8 ሽሕ ሄክታር  ፍርቁ መሸላ ፍርቁ ድማ ስምስም ኣልሚዑ ከምዘሎ ኣፍሊጡ።
ብዘይካቲ ኣብ ክረምታዊ ሕርሻ ዘካይዱዎ ዘለዉ ጽዑቕ ንጥፈታት፡ ነቲ ብሰፊሑ ንምትእትታዉ ልዑል ጻዕሪ ዝካየደሉ ዘሎ ፍረታት ናይ ምልማዕ መደባትውን ይደፍኡሉ ከምዘለዉ ዝገለጸ ኣቶ ሓይለዝጊ፡ ብፍላይ ኣብ ከባቢ ገርሰት፡ ዓድዑመርን ዓሊግድርን ዝለምዐ ማንጉስን ኣራንሽን ኣብ ፍረ ከምዝበጽሐ ኣብሪሁ።
  
ኣማሓዳሪ ዞባ ማእከል፡ ምስ ነበርቲ ሰረጀቓ ዘትዩ
ኣብ ምዕዋት መደባት ልምዓት ናይ ዝመጽእ ዓመት፡ ህዝቢ ከም ወትሩ ተሳትፎኡ ከዕዝዝ፡ ኣማሓዳሪ ዞባ ማእከል ሜጀር ጀነራል ሮሞዳን ዑስማን ኣውልያይ ብ24 ታሕሳስ ምስ ነበርቲ ንኡስ ዞባ ሰረጀቓ ኣብ ዝገበሮ ርክብ ኣተሓሳሲቡ።
ህዝቢ ኣብዚ ተኣትዩ ዘሎ ሓድሽ መዋእል፡ ሃገሩ ኣብ ምህናጽን ምልማዕን ብዝተዓጻጸፈ ኣበርክቶ ክነጥፍ ተላብዩ።
ኣብዚ ዓመትዚ ኣስታት 295 ሽሕ ፈልሲ ገረብ ከምዝተተኽለ ዝሓበረ ኣማሓዳሪ ንኡስ ዞባ ሰረጀቓ ኣቶ ክፍለማርያም ገብረመስቀል ድማ፡ ጌና ኣብ መስርሕ ትግባረ ንዝርከቡ መደባት ንምፍጻም፡ ተሳትፎኡ ከዕዝዝ ተላብዩ።
ኣብ ወርሒ ሕዳር ዝተኻየደ ሸፈነ ወፍሪ ክታበት ጸረኣንቅጺ፡ ብደረጃ ንኡስ ዞባ 82 ካብ ነበርቲ ከምዝተኸትቡ፡ ኣብ ትካላት ጥዕና ምክትታል ናይ ዝገብራ ነብሰ ጾራት ቁጽሪ 40 ምህላዉ ብምሕባር ከኣ፡ ህዝቢ ኣፍልጦኡ ብምብራኽ ናይ ጥዕና ትካላቱ ዝያዳ ክግልገለለን ኣዘኻኺሩ።
  
ልኡኽ ኤርትራ፡ ምስ ሚኒስተር ጉዳያት ወጻኢ ቻይና ዘትዩ
ብሓላፊ ቊጠባዊ ጉዳያት ህዝባዊ ግንባር ንደሞክራስን ፍትሕን ኣቶ ሓጐስ ገብረሂወት ዝምራሕ ላዕለዋይ ልኡኽ ኤርትራ፡ ምስ ሚኒስተር ጉዳያት ወጻኢ ቻይና ሚስተር ዋንግ ዪ ተራኺቡ፡ ኣብ ምምዕባል ክልተኣዊ ዝምድናን ቊጠባዊ ምትሕብባርን ዘትዩ።
ትማሊ 25 ሰነ ኣብ በይጂን  ጐድኒጐድኒ ዋዕላ ገስጋስ ትግባረ ውሳነታት ምትሕግጋዝ ኣፍሪቃን ቻይናን  ኣብ ዝተኻየደ ርክብ፡ ኣቶ ሓጐስ፡ ንተመሳሳልነት ታሪኻዊ ተመኵሮ ህዝባዊ ቃልሲን ሓባራዊ ክብሪታት ንማሕበራዊ ፍትሒን ክልተአን ሃገራት ብምጥቃስ፡ ኣብዚ ዓንድታት ዝምርኰስ ድልዱል ቊጠባዊ ምትሕግጋዝ ምድንፋዕ፡ ብወገን ኤርትራ ዘሎ ቅሩብነት ኣረጋጊጹ።
ሕመረት መደባት ልምዓት ኤርትራ፡ ኣብ ወፍሪን ንግድን ዝተሰረተ ምዃኑ ዝጠቐሰ ኣቶ ሓጐስ፡ ቻይና ኣብ ዝሓለፈ ዓመታት ኣብ ዝተፈላለየ ጽላታት ንኤርትራ ዝገበረቶ ደገፍ፡ ኣብ ምርግጋጽ ተጨባጢ ውጽኢት ርኡይ ኣስተዋጽኦ ከምዝነበሮ ገሊጹ።
ሚኒስተር ጉዳያት ወጻኢ ህዝባዊት ሪፓብሊክ ቻይናዋንግ ዪ ብወገኑ፡ ዝምድና ሃገሩን ኤርትራን ታሪኻውን ሕውነታውን ከምዝኾነ ብምሕባር፡ ነዚ ንምዕዛዝ፡ ከምኡውን ኣብ ዞባውን ኣህጉራውን መድረኻት ምስ ኤርትራ ሓቢርካ ናይ ምስራሕ ድሌትን ቅሩብነትን ሃገሩ ኣረጋጊጹ።
ብስትራተጂካዊ ኣጠማምታ፡ ኤርትራ ኣዝያ ኣገዳሲት ሃገርያ ዝበለ ሚስተር ዋንግ ዪ፡ ንንጡፍን ሃናጽን ተራ ኤርትራ ኣብ ዞባ ቀርኒ ኣፍሪቃ ብምምጓስ፡ ሃገሩ ኣብ ህንጸት ኣባይቲ፡ ጽላት ጥዕና፡ ከምኡውን ዳህሳስ ነዳዲን ጋዝን፡ ምትሕብባራ ንምስፋሕ ቅርብቲ ምዃና ኣነጺሩ።
ኣብቲ ርክብ ክልቲኦም ወገናት፡ ኣብ መጻኢ ምትሕብባር ዘድልዮም ጽላታት ብምልላይ፡ ንትግባረኦም ዝምልከት ሓሳብ ተለዋዊጦም።
ብኣቶ ሓጐስ ገብረሂወት ዝምራሕ ልኡኽ ኤርትራ፡ ብ24ን 25ን ሰነ ኣብ በይጂን  ቻይና ኣብ ዝተጋብአ ኣኼባ ኣወሃሃድቲ ዋዕላ ገስጋስ ትግባረ ውሳነታት ምትሕግጋዝ ኣፍሪቃን ቻይናን ከምእተሳተፈ ይፍለጥ።
  
ቤት-ትምህርቲ ንግዲ ደንደን 462 ተመሃሮ ኣመሪቓ
ኣብ ከተማ ኣስመራ እትርከብ ቤትትምህርቲ ንግዲ ደንደን፡ ንክልተ ዓመታት ዝተማህሩ 333 ደቂኣንስትዮ ዝርከባኦም 462 ተመሃሮ፡ ትማሊ 27 ሰነ ብሰርቲፊኬት ኣመሪቓ።
እቶም ካብ ዝተፈላለያ ዞባታት ዝመጽኡ ተመሃሮ፡ ብዓውድታት ኣተሓሕዛ ሕሳብ፡ ሰክሬታርያል ሳይንስ፡ ምሕደራ ዋኒንን ላይብረሪ ሳይንስን እዮም ተመሪቖም።
ሓላፊ ቤትትምህርቲ ንግዲ ደንደን ኣቶ ሃብተገርግሽቴድሮስ፡ ዝዓበየ ጸጋ ሃገርና ዓቕሚሰብ ስለዝኾነ፡ ኣብዚ ጸጋዚ ወፍሪ ምግባር ድርብ መኽሰብ ከምዘለዎ  ንተመኵሮ ገለ ሃገራት ጠቒሱ መብርሂ ሂቡ። እዞም ብዝግባእ ሰልጢኖም ንምምራቕ ዝበቕዑ መንእሰያት፡ መርኣያ ናይቲ መንግስቲ ኣብ ምምዕባል ዓቕሚሰብ ዘካይዶ ዘሎ ወፍሪ ከምዝኾኑ ድማ ኣረዲኡ።
ኣብ ሚኒስትሪ ትምህርቲ ሓላፊ ጨንፈር ምክትታልን ምርግጋጽን ብቕዓት፡ ኣቶ መዓሾ ገብረትንሳኤ፡ ተመረቕቲ ዝተመሃሩዎ ዓውዲ ብውፉይ ስራሕ ህዝቦም ከገልግሉሉ ትጽቢት ከም ዝግበረሎም ኣዘኻኺሩ።
ኣብቲ ስነስርዓት፡ ካብ ነፍሲወከፍ ዓውዲ ብሉጽ ውጽኢት ንዘመዝገቡ ተመሃሮ፡ ከምኡውን ብሉጻት መማህራንን ኣብ መስርሕ ምምሃርን ምስትምሃርን ኣበርክቶ ዝገበሩ ኮሚተ ወለዲን፡ ሜዳልያን ወረቐት ምስክርን ተዓዲሉ።
ቤትትምህርቲ ንግዲ ደንደን፡ ሎሚ ዓመት ንመበል 17 ግዜኣ እያ ተመርቕ ዘላ።
  
ኣህጉራዊ መዓልቲ ደቂ-ኣንስትዮ ኣብ መላእ ሃገር ተዘኪራ
ኣህጉራዊ መዓልቲ ደቂኣንስትዮ  8 መጋቢት፡ ንምልኣት ኣግእዞ፡ ጠመተና ንቕድሚት ኣብ ትሕቲ ዝብል ቴማ፡ ኣብ መላእ ሃገር ብክብ ዝበለ ስነስርዓት ተኸቢራ።
ብደረጃ ዞባ ጋሽባርካ ብ6 መጋቢት ኣብ ንኡስ ዞባ ድገ ኣብ ዝተገብረ ስነስርዓት፡ሓላፊት ሃማደኤ ኣብቲ ዞባ ወይዘሮ ይሕደጋ ዮውሃንስ፡ ተሳትፎ ደቂኣንስትዮ ኣብ ማሕበረቁጠባውን ፖለቲካውን መዳያት ንምድራዕን ተረባሕቲ ዕድላት ንምግባረንን ዝያዳ ጻዕሪ ከምዘድሊ ገሊጻ።
ኣመሓዳሪ ዞባ ጋሽባርካ ኣቶ ኣብርሃ ጋርዛ ብወገኑ፡ ኣበርክቶን ዕብየትን ጓልኣንስተይቲ ዝዕንቅጹ ጐዳእቲ ልምድታት ብምውጋድ ኩሉመዳያዊ ተሳትፎ ደቂኣንስትዮ ንምድንፋዕ፡ ምምሕዳር ዞባ ምስ ቀዳምነታቱ ሰሪዑ ከምዝሰርሓሉ ኣረጋጊጹ።
ብደረጃ ዞባ ማእከል ኣብ ኣስመራ  ቀጽሪ ኤክስፖ ብ8 መጋቢት ኣብ ዝተኻየደ ስነስርዓት ድማ፡ ሓላፊት ሃማደኤ ዞባ ማእከል ወይዘሮ ኣለም በላይ፡ ኣብዚ ተኣትዩ ዘሎ ሓድሽ ናይ ታሪኽ ምዕራፍ፡ ነቲ ብነዊሕ ቃልሲ ዝተዀስኰሰ ማዕርነት ክልቲኡ ጾታታት ዘረጋግጽ ብሉጽ መትከላትን ክብርታትን ዓቂብና፡ ናብ ዝበረኸ ንምብጻሕ መብጽዓና ከነሐድስ ኣዘኻኺራ።
ሕቶ ደቂኣንስትዮ፡ ሕቶ ህላወ፡ ድሕነትን መንነትን ሃገር እዩ ዝበለ ኣካያዲ ስራሕ ምምሕዳር ዞባ ማእከል ኣቶ ዘርኢት ተወልደብርሃን ብወገኑ፡ ቃልሲ ህዝቢ ኤርትራ ብፍላይ ናይ ህዝባዊ ግንባር፡ መሰልን ማዕርነትን ብግብሪ ኣብ ምርግጋጽ ኣብነታዊ ስራሕ ከምዝፈጸመ ገሊጹ።
እዚ ከምዚ ኢሉ እንከሎ፡ ምዕሩይ ዕድላት ብትምህርቲ ስለዝረጋገጽ፡ ተሳታፍነትን ተወዳዳርነትን ደቂኣንስትዮ ክዓዝዝ፡ ኩሉ ኣካል ሕብረተሰብ ከተባብዐንን ክድግፈንን፡ ተመሃሮ ኮለጅ ሕርሻ ሓመልማሎ ጸዊዐን።
ብምኽንያት 8 መጋቢት፡ ሓላፊት ሃማደኤ ዞባ ዓንሰባ ወሮ ኣምና ሓሰን  ብ4 መጋቢት ኣብ ዝገበረትለን ሰሚናር፡ ተሳትፎ ደቂኣንስትዮ ኣብ ፖለቲካውን ዕጥቃውን ገድሊ ህዝቢ ኤርትራን ዝኸፈላኦ መስዋእትን ብዝምልከት ሰፊሕ መብርሂ ሂባተን።
8 መጋቢት ኣህጉራዊ መዓልቲ ደቂኣንስትዮ  8 መጋቢት፡ ብደረጃ ዓለም ንመበል 109፡ ኣብ ኤርትራ ድማ ንመበል 41 ግዜ እያ ተዘኪራ።
  
ሚኒስተር ፈውዝያ፡ ንኤርትራውያን ነበርቲ ዋሽንግቶን- በላሕቲ ዲኹም፧ እንሆ በሉ ፈተና! ዲሲን ከባቢኣን ሰሚናር ኣካዪዳ
ሚኒስተር ፍትሒ ፈውዝያ ሃሽም፡ ንኤርትራውያን ነበርቲ ዋሽንግተን ዲሲን ከባቢኣን  ሕቡራት መንግስታት ኣመሪካ፡ ኣብ ህልው ኩነታት ሃገርን መጻኢ ኣመታቱን፡ ከምኡውን ኣብ ዞባዊ ምዕባለታትን መድረኻዊ ሓላፍነት ዜጋታትን ዘተኰረ ሰፊሕ ሰሚናር፡ ብ1 መስከረም ኣካዪዳ።
ሚኒስተር ፈውዝያ ኣብ መግለጺኣ፡ ህዝቢ ኤርትራ ነታ ብድልዱል ሓድነቱ፡ ጽንዓቱን ረዚን መስዋእቱን ዘረጋገጻ ናጽነቱ ንምዕቃብን ልኡላውነቱ ንምውሓስን፡ ኣብ ዝሓለፈ 20 ዓመታት ኣንጻር ኩሉ ዘንቀደ ውዲታት ንዘርኣዮ ሓያል መኸተን ናይ ቃልሲ መንፈስን ብሰፊሑ ድሕሪ ምብራህ፡ ኣብዚ ተኣትዩ ዘሎ መድረኽ ሰላም፡ ዘላቒ ምዕባለ ንምርግጋጽ፡ ህዝብን መንግስትን ኤርትራ ዓቕሚታቶም ኣወሃሂዶም ነቒሎም ኣብ ዘለዉሉ፡ ኣብ ወጻኢ ዝነብሩ ዜጋታት መሳርዖም ኣደልዲሎም ኣበርክቶኦም ከዕዝዙ ኣዘኻኺራ።
ሚኒስተር ፈውዝያ ኣብ መግለጺኣ፡ ኣብ መደባት ልምዓት ብሓፈሻ፡ ምውዳድ ትሕተቅርጺ፡ ምስፋሕ ኣገልግሎታት ትምህርቲ፡ ጥዕና፡ ፍትሒን ካልኦትን ድማ ብፍላይ ዝተመዝገበ ገስጋስ ዘነጽር፡ ብመጽናዕቲን ጭብጥታትን ዝተደገፈ ሰነዳት ስለዘሎ፡ ኩሉ ዜጋ ክውከሶን ንቕሓቱ ከበርኽን ጸዊዓ።
ብዛዕባ መጻኢ ምዝታይ ማለት፡ ብዛዕባ መንእሰይ ምዝታይ ማለትዩ ዝበለት ሚኒስተር ፈውዝያ፡ መንእሰያት ኤርትራ ብሃገራዊ ክብርታትን ዜግነታዊ ኣተሓሳስባን ተዀስኲሶም፡ ነዚ ተኣትዩ ዘሎ ሓድሽ መድረኽ ብብቕዓት ከምዝምክትዎ ጽኑዕ እምነታ ገሊጻ።
ሚኒስተር ፈውዝያ ሃሽም ኣብ መወዳእታ፡ ካብ ተሳተፍቲ ኣብ ዝቐረበላ ሕቶታትን ርእይቶታትን መብርሂ ሂባ።
እዚ ከምዚሉ እንከሎ፡ ሓድሽ ህንጻ ማሕበረኮም ኤርትራውያን ነበርቲ ዋሽንግተንን ከባቢኣን፡ ብ31 ነሓሰ ብወግዒ ከምእተኸፍተ፡ ካብቲ ቦታ ዝበጽሓና ሓበሬታ ኣፍሊጡ።
  
ፕረዚደንት ኢሳይያስ፡ ናይ ኢትዮጵያ ወግዓዊ ዑደቱ ፈጺሙ ተመሊሱ
ፕረዚደንት ኢሳይያስ ኣፈወርቂ፡ ብዕድመ ቀዳማይ ሚኒስተር ዶክተር ኣቢይ ኣሕመድ ኣብ ኢትዮጵያ ዝገበሮ ናይ ሰለስተ መዓልታት ወግዓዊ ምብጻሕ ፈጺሙ፡ ትማሊ ኣብ ሰዓታት ቅድሚቐትሪ ናብ ሃገሩ ተመሊሱ።
ፕረዚደንት ኢሳይያስን ቀዳማይ ሚኒስተር ኣቢይ ኣሕመድን ኣብ ዘካየድዎ ርክብ፡ ብመሰረትቲ ብ9 ሓምለ 2018 ኣብ ኣስመራ ዝተኸተመ ኣዋጅ ሰላምን ምሕዝነትን፡ ክልተኣዊ ዝምድናን ምትሕግጋዝን ንምድንፋዕ፡ ኣብ 2020 ቀዳምነት ኣብ ዝወሃቦም ኣገደስቲ ጽላታት፡ ብቐንዱ ድማ ኣብ መዳያት ትሕተቅርጻዊ ምትእስሳርን ልምዓታዊ መደባትን ጭቡጣት መደባት ንምትግባር ተመያዪጦም።
ኣብ ዞባዊ ጉዳያትን ምዕባለታትን ኣብ ዘካየድዎ ሰፊሕ ምይይጥ ድማ፡ ነቲ ካብ ምኽታም ናይቲ ስምምዕ ጀሚሮም ብሓባር ክሰርሑሉ ዝጸንሑ ዞባዊ ውህደት፡ ኣብ 2020 ብዝተጠናኸረ መልክዕ ክዕቅብዎን ክሰርሑሉን ተሰማሚዖም።
ፕረዚደንት ኢሳይያስ ትማሊ ካብ ኣህጉራዊ መዓርፎ ነፈርቲ ቦሌ ኣብ ዝተበገሰሉ፡ ቀዳማይ ሚኒስተር ኣቢይ ኣሕመድ ብናይ ክብሪ ሰልፊ ዝተሰነየ ስነስርዓት ኣፋንዩዎ።
ክልቲኦም መራሕቲ  ድሕሪ ስምምዕ ኣስመራ በብእዋኑ ዝገብርዎ ዘለዉ ምብጽጻሕ፡ ምስቲ ዘሎ ብድሆታት፡ ጉዕዞ ሰላም፡ ምሕዝነትን ምትሕብባርን ንምሕያል ናይ ዘሎ ሓባራዊ ድሌትን ቈራጽነትን መግለጺ እዩ።
ቀዳማይ ሚኒስተር ኣቢይ ኣሕመድ፡ ንክብሪ ፕረዚደንት ኢሳይያስ ኣፈወርቂን ምስኡ ዝተጓዕዘ ላዕለዋይ ልኡኽን፡ ብ26 ታሕሳስ ናይ ድራር እንግዶት ገይሩ ነይሩ።
ኣብቲ እንግዶት፡ ፕረዚደንት ሳህለወርቅ ዘውደ፡ ምክትል ቀዳማይ ሚኒስተር ደመቀ መኰነን፡ ሚኒስተራት፡ መራሕቲ ሃይማኖት፡ ዓበይቲ ዓዲ፡ ኣብ ኣዲስኣበባ ዝመደበሮም ዲፕሎማሰኛታት፡ ፍሉጣት ሰባትን ዕድመ ዝተገብረሎም ኣጋይሽን ተረኺቦም።
ቀዳማይ ሚኒስተር ኣቢይ፡ ምስ ፕረዚደንት ኢሳይያስ ዓሚቚ ዘተ ከምዘካየዱ ብምሕባር፡ ራእይና፡ ብዓጸፋ ስራሕ ከምዝሰምር ርግጸኛታት ኢና ኢሉ። ኤርትራን ኢትዮጵያን ዝጀመራኦ ጉዕዞ ሰላምን ምሕዝነትን፡ ብዝተፈላለየ መደባት ክድርዓኦ ኣብ ሓያሎ ጽላታት ብሓባር ይሰርሓ ከምዘለዋ ድማ ኣረጋጊጹ።
ኣብዚ ካብ 25 ክሳብ 27 ታሕሳስ ዝተኻየደ ናይ ሰለስተ መዓልታት ወግዓዊ ዑደት፡ ሚኒስተር ጉዳያት ወጻኢ ኣቶ ዑስማን ሳልሕ፡ ኣማኻሪ ፕረዚደንት ኣቶ የማነ ገብረኣብን ዳይረክተር ኣብ ቤትጽሕፈት ፕረዚደንት ኣቶ ኣሚን ሓሰንን፡ ምስ ፕረዚደንት ኢሳይያስ ኣፈወርቂ ሓቢሮም ተጓዒዞም ነይሮም።
  
ጉጅለ ባህሊ ኢትዮጵያ  ኣስመራ ኣትያ
ብሚኒስተር ደኤታ ባህልን ቱሪዝምን ወሮ ብዙነሽ መሰረት ዝተመርሐን፡ ልዕሊ 60 ኣባላት ዝሓቘፈን ልኡኽ ባህሊ ፈደራላዊት ዴሞክራስያዊት ሪፓብሊክ ኢትዮጵያ፡ ኣብ ኤርትራ ዑደት ንምክያድ ትማሊ16 ታሕሳስ ኣብ ሰዓታት ድሕሪቐትሪ ኣስመራ ኣትዩ።
እቲ ካብ ሚኒስትሪ ባህልን ቱሪዝምን፡ ሚኒስትሪ ጉዳያት ወጻኢ፡ ሃገራዊ ትያትር፡ ፍሉጣት ድምጻውያንን ሙዚቀኛታትን ዘጠቓልል ጉጅለ፡ ብመንገዲ ኣየር ኢትዮጵያ ኣስመራ ኣብ ዝኣተወሉ፡ ኮሚሽነር ባህልን ስፖርትን ኣምባሳደር ዘመደ ተኽለ፡ ቀዋሚ ተጸዋዒ ኤርትራ ኣብ ሕብረት ኣፍሪቃ ኣምባሳደር ኣርኣያ ደስታ፡ ኣምባሳደር ፈደራላዊት ዴሞክራስያዊት ሪፓብሊክ ኢትዮጵያ ኣብ ኤርትራ ኣቶ ሪድዋን ሑሴን፡ ከምኡውን ማሕበረሰብ ባህልን ስነጥበብን ኣብ ኣህጉራዊ መዓርፎ ነፈርቲ ኣስመራ ድሙቕ ኣቀባብላ ገይሮምሉ።
እቲ ጉጅለ ክሳብ 24 ታሕሳስ ኣብ ኤርትራ ኣብ ዝጸንሓሉ፡ ብኤሪቲቪ ዝፍኖ ምርኢት ኣብ ከተማታት ከረን፡ ባጽዕን ኣስመራን ከቕርብ እዩ።
ኣቐዲሙ፡ ኣባላት ሃገራዊ ጉጅለ ያታ ስብሪትን ወናማት ገዳይምን መንእሰያትን ድምጻውያንን ሙዚቀኛታትን ዝሓዘ ጉጅለ ባህሊ ኤርትራ፡ ኣብ ለካቲት  ኣብ ኢትዮጵያ ባህላዊ ዑደት ንሰላም ምክያዱ ይዝከር።
ኣብቲ ናይ 10 መዓልታት ዑደት፡ ኣብ ከተማታት ኣዲስኣበባ፡ ባህርዳር፡ ኣዳማን ሃዋሳን ሙዚቃዊ ምርኢት ኣቕሪቡ።
ኤርትራን ኢትዮጵያን ብ9 ሓምለ 2018 ኣብ ኣስመራ ዝኸተማኦ ሓሙሽተ ነጥብታት ዘጠቓልል ታሪኻዊ ሓባራዊ ኣዋጅ ሰላምን ምሕዝነትን፡ ኣብ መንጎ ክልቲን ሃገራት ጥቡቕ ፖለቲካዊ፡ ቊጠባዊ፡ ማሕበራዊ፡ ባህላውን ጸጥታውን ምትሕብባር ክህሉ ዝብል እዩ።
  
ማእከል – ዝኽሪ 40 ዓመት ምምስራት ሃማደኤ ተዛዚሙ
ብምኽንያት ዝኽሪ መበል 40 ዓመት ምምስራት ሃገራዊ ማሕበር ደቂኣንስትዮ ኤርትራ፡ ብደረጃ ዞባ ማእከል ክካየድ ዝቐነየ መሰናድኦታት፡ ብ29 ሕዳር ኣብ ኣስመራ  ቀጽሪ ኤክስፖ ብድሙቕ ኣገባብ ተዛዚሙ።
ኣብቲ ስነስርዓት፡ ሰበስልጣን መንግስትን ግንባርን፡ ኣብ ኤርትራ ዝመደበሮም ዲፕሎማሰኛታት፡ ከምኡውን ወከልቲ ኣህጉራዊ ማሕበራት፡ ዕድመ ዝተገብረሎም ኣጋይሽን ወከልቲ ደቂኣንስትዮ ዞባ ማእከልን ተረኺቦም ነይሮም።
ሓላፊት ሃማደኤ ዞባ ማእከል ወይዘሮ ኣለም በላይ፡ ማሕበር ደቂኣንስትዮ ኤርትራ፡ ኣብቲ ሰውራ ኤርትራ ደጊም ኣብቂዑ እዩ ዝበሃለሉ ዝነበረ ጽንኩር መድረኽ ስትራተጅያዊ ምዝላቕ ምምስራቱ፡ ዓሚቚ ትርጒም ከምዝነበሮ፣ ናጽነት ኤርትራ ንምርግጋጽ ኣብ ዝተኻየደ ነዊሕን መሪርን ቃልሲ፡ ደቂኣንስትዮ ዘርኣያኦ ጅግንነት  ኣብ ዘመናዊ ታሪኽ ህዝብታት ዓለምና ሒደት መዳርግቲ ጥራይ ከምዘለዎ፣ እዚ ቅያዚ ኣብ ዝሓለፈ 28 ዓመታት እውን ብሓደስቲ ወለዶ ከምእተደግመ ብዝርዝር ኣረዲኣ። ኣመሓዳሪ ዞባ ማእከል ሜጀር ጀነራል ሮሞዳን ዑስማን ኣውልያይ፡ ደቂኣንስትዮ ኤርትራ ኣብ ጽላል ማሕበረን ተጠርኒፈን፡ ኣብ ቃልሲ ንናጽነትን ምኽባር ልኡላውነትን ዘርኣያኦ መኸተን ጅግንነትን፡ ኣብ ታሪኽ መኸተ ህዝቢ ኤርትራ ፍሉይ ምዕራፍ ከምዝሕዝ ገሊጹ።
እቲ ዮሃና ነታ ሽግ ናጽነትን ትእምርቲ ማዕርነትን ዘድመቐት ኤርትራዊት ጓልኣንስተይቲ ብዝብል ቴማ ዝተጸምበለ ዝኽሪ 40 ዓመት ምምስራት ሃማደኤ፡ ብዝተፈላለዩ ስነጥበባዊ መሰናድኦታት ደሚቑ ውዒሉ።
  
እዋናውነት ዞባዊ ኣኼባ ቊጠባዊ ኮሚሽን ንኣፍሪቃ ብተሳተፍቲ
ተሳተፍቲ ኣኼባ በይነመንግስታዊ ኮሚተ ላዕለዎት ሰብመዚን ክኢላታትን ቊጠባዊ ኮሚሽን ኣፍሪቃንምብራቕ ኣፍሪቃ፡ እቲ ኣጋጣሚ እዋናውን ኣገዳስን ምዃኑ ገሊጾም።
እቶም ኤሪና ዝተወከሰቶም ተሳተፍቲ፡ ቀንዲ ዕላማ ናይዚ ኣኼባ፡ ሃገራት ምብራቕ ኣፍሪቃ፡ ኣብ መንጎአን ንዘሎ ፍልልያት ኣጽቢበንን ዓቕምታተን ኣወሃሂደንን ቊጠባዊ ምዕባለ ንምርግጋጽ ዘኽእለን ባይታ ንምጥጣሕ ምዃኑ ብምሕባር፡ ቀርኒ ኣፍሪቃ ንነዊሕ ዓመታት ኣብ ነውጽን ውግእን ዝጸንሐ ብምዃኑ፡ ነቲ ክብጻሕ ተደልዩ ዘሎ ሽቶ ንምውቃዕ፡ ተወሃሂድካ ምስራሕ ቀዳምነት ክወሃቦ ከምዝግባእ ኣገንዚቦም።
ኤርትራ ኣአንጋዲት ናይዚ ንፈለማ ግዜ ዝካየድ ዘሎ ኣኼባ ክትከውን ምብቃዓ፡ ሓቀኛ ምስላን ብውሽጣዊ ዓቕማ ተሰላስሎ ዘላ ናይ ልምዓት መደባትን ከተንጸባርቕ ከምዘኽኣላ፡ ተመኵሮኣ እውን ዘካፈለትሉ መድረኽ ምዃኑ ሓቢሮም።
ኣብዚ ንሰለስተ መዓልታት ዝቐጸለ ኣኼባ፡ ሃገራዊ፡ ዞባውን ዓለማውን ኣጀንዳታት ብምትዕርራይ  ዘላቒ ምዕባለ ኣብ ምብራቕ ኣፍሪቃ ምርግጋጽ ዝሕግዙ፡ ዝተፈላለዩ ወረቓቕቲ ቀሪቦም ምይይጥ ተገይሩሎም።
  
119 ኣባላት 30 ዙርያ ሃገራዊ ኣገልግሎት፡ ብሞያ ተሓጋገዝቲ ነርስ ሰልጢኖም
ቤትትምህርቲ ተሓጋገዝቲ ነርስ ግላስ፡ ብሞያ ተሓጋገዝቲ ነርስ ንሓደ ዓመትን መንፈቕን ዘሰልጠነቶም 56 ደቂኣንስትዮ ዝርከብኦም 119 ኣባላት 30 ዙርያ ሃገራዊ ኣገልግሎት፡ ብ31 ነሓሰ ኣመሪቓ።
ኣብቲ ፈጻሚ ዳይረክተር ሃገራዊ ኢንስቲትዩት ላዕለዎት ትካላት ትምህርትን ምርምርን ዶክተር ሃይለ ምሕጹን ዝተረኸበሉ ስነስርዓት፡ ዳይረክተርታ ቤትትምህርቲ መምህር ገብረብርሃን ሃብተገርግሽ፡ ሰልጠንቲ ኣብ ናይ 2ይ ደረጃ መልቀቒ ፈተና ተሳቲፎም ናይ ሰርቲፊኬት ነጥቢ ዘምጽኡ ኣብ ርእሲ ምዃኖም፡ ብምምዕባል ዓቕሚሰብ ሚኒስትሪ ጥዕና ዝተዳለወ ግብራውን ክልሰሓሳባውን መርመራታት ወሲዶም ዝሓለፉ ምዃኖም ገሊጹ።
ወኪል ተመረቕቲ ብወገና፡ መንግስቲ ንዝፈጠረሎም ዕድል ሞያዊ ትምህርቲ ተጠቒሞም፡ ንህዝቦምን ሃገሮምን ብተወፋይነት ከገልግሉ ምዃኖም ቃል ኣትያ።
ዳይረክተር ጥዕናዊ ኣገልግሎት ወተሃደራዊ ሆስፒታላት ኮሎኔል የማነ ጸጋይ ድማ፡ ተመረቕቲ ብዝተማህርዎ ዓውዲ፡ ኣብ ምርግጋጽ ውሕስነት ጥዕና ዜጋታቶም ኣበርክቶኦም ከምዘዕዝዙ ጽኑዕ እምነቱ ገሊጹ።
ኣብ 2013 ንጥፈታታ ዝጀመረት ቤትትምህርቲ ተሓጋገዝቲ ነርስ ግላስ፡ ኣብ ዘካየደቶ ሰለስተ ናይ ምምራቕ ስነስርዓት፡ ዛጊት 259 ተመሃሮ ከምዘመረቐት ሰነዳታ የመልክት።
  
ዞባ ማእከል – ገምጋም ንጥፈታት ትምህርቲ ተኻዪዱ
ጨንፈር ሚኒስትሪ ትምህርቲ ዞባ ማእከል፡ ገምጋም ቀዳማይ እብረ ዓመተትምህርቲ 2020 ብ13 መጋቢት ኣብ ኣስመራ ኣካዪዱ።
ሓላፊ ናይቲ ጨንፈር መምህር በላይ ሃብተጋብር፡ እቲ ገምጋም መቐጸልታ ናይቲ ብደረጃ ኣብያተትምህርቲን ንኡስ ዞባታትን ክካየድ ዝጸንሐ ገምጋማት ምዃኑ ብምግላጽ፡ ንዝነበረ ድኻማትን ብልጫታትን ብምልላይ ምምሕያሽ ንምምጻእ ዝዓለመ ከምዝኾነ ሓቢሩ።
ኣብ ዝቐረበ ገምጋም፡ መጠን ምሕላፍ ተማሃሮ ምስ ናይ ዝሓለፈ ዓመት ክነጻጸር እንከሎ ከምዝወሰኸ፡ እንተዀነ ግና፡ ኣብ ገለ ዓውድታት ትምህርቲ ገና ድኻማት ይርአ ስለዘሎ ተወሳኺ ጻዕሪ ከምዘድሊ ተገሊጹ።
ኣብ ዝቐረበ ገምጋም፡ መጠን ምሕላፍ ተማሃሮ ምስ ናይ ዝሓለፈ ዓመት ክነጻጸር እንከሎ ከምዝወሰኸ፡ እንተዀነ ግና፡ ኣብ ገለ ዓውድታት ትምህርቲ ገና ድኻማት ይርአ ስለዘሎ ተወሳኺ ጻዕሪ ከምዘድሊ ተገሊጹ።
ኣብ ሚኒስትሪ ትምህርቲ ዋና ዳይረክተር ክፍሊ ሓፈሻዊ ትምህርቲ ኣቶ ሙሳ ሑሴን ናይብ ኣብ ዘስመዖ ቃል፡ ኣብ መስርሕ ምምሃርን ምስትምሃርን ለውጢ ይመጽእ ከምዘሎ ብምብራህ፡ ብድሆታት ንምቅላል ዝሰላሰል ዘሎ ዕማምን ምትእትታው ዲጂታላዊ ትምህርቲን ክድፋኣሉ ኣዘኻኺሩ።
ተሳተፍቲ ብወገኖም፡ ሕጽረትን እርጋንን ኮምፕዩተራት መፍትሒ ክናደየሉ፡ ገለ ናይ መባእታ መጻሕፍቲ ገምጋም ክካየደሎም፡ ወለዲ ኣብ ምክትታል ደቆም ዕቱባት ክኾኑ፡ ንኣደ ቈልዑ ደቂኣንስትዮ መምህራን ኣብ ኣብያተትምህርተን ተዳልዩ ዘሎ መውዓሊ ህጻናት ውጽኢቱ ብቐሊል ዝግመት ስለዘይኮነ ብዝሰፍሐ ክድፋኣሉ ዝብሉን ካልኦትን ርእይቶታት ኣቕሪቦም።
  
ፕሮጀክት ‘ሕርሻ ገርሰት’ ዕድላት ስራሕ ይፈጥር
ኣብ ንኡስ ዞባ ጎልጅ ዝርከብ ፕሮጀክት ሕርሻ ገርሰት፡ ንነበርቲ ናይቲ ከባቢ ናይ ሽቕለት ዕድል ከምዝፈጠረን ኣብ ዘቤታዊ ጠለብ ኣሕምልትን ፍረታትን ኣስተዋጽኦ ይገብር ምህላዉን ተሓቢሩ።
ኣካያዲ ስራሕ ናይቲ ፕሮጀክት ኣቶ ኣሚነ ተስፋሚካኤል፡ እቲ ፕሮጀክት ዝተፈላለዩ ፍረታትን ኣሕምልትን ብምፍራይ፡ ጠለብ ዕዳጋታት ናይቲ ከባቢ ኣብ ምምላእ ዘይነዓቕ ኣበርክቶ ይገብር ከምዘሎ ብምጥቃስ፡ ሎሚ ዓመት ምእኩት ፍርያት ኮሚደረ ከም እተሓፍሰን 3 ሽሕ ኩንታል ናብ ፋብሪካ ባናቶም  ኣለቡ ከም እተላእከን ገሊጹ።
መዓልታዊ ካብ ንኡሳን ዞባታት ተሰነይን ጎልጅን ዝመጹ ኣስታት 300 ሰራሕተኛታት ከም ዘለውዎም ዝጠቐሰ ኣቶ ኣሚነ፡ ጐድኒጐድኒቲ ኣሕምልትን ፍረታትን ናይ ምልማዕ ስራሕ፡ ፍረ ኣብ ዝህቡ ኣግራብን ሃብቲ እንስሳ ኣብ ምስሳንን ከምዘድህቡ ኣረዲኡ።
ኣብ ክረምታዊ ሕርሻ ከምዝነጥፉ  እዚ ድማ ነበርቲ ተመኲሮ ንከጥርዩ ይሕግዝ ከምዘሎ እውን ሓቢሩ።
  
ጋሽ-ባርካ – ተሳትፎ ህዝቢ ኣብ መደባት ልምዓት ንምዕዛዝ ተዘሪቡሉ
ኣብ ንኡሳን ዞባታት ባረንቱን ሎጎዓንሰባን፡ ተሳታፍነትን ኣበርክቶን ህዝቢ ኣብ ልምዓታውን ትሕተቅርጻውን ንጥፈታት ንምድንፋዕ፡ ብ3ን 5ን ታሕሳስ ምስ ወከልቲ ህዝቢ ርክባት ተኻዪዱ።
ኣመሓዳሪ ዞባ ጋሽባርካ ኣቶ ኣብርሃ ጋርዛ፡ ኣብ ክልቲኡ ቦታታት ኣብ ዝሃቦ መግለጺ፡ ማዕረማዕረቲ መንግስቲ ዘካይዶ ዘሎ ዓበይቲ መደባት ልምዓትን ህንጸትን፡ ህዝቢ እውን በብከባቢኡ ተወዲቡ ከሰላስሎ ዝጸንሐ ንጥፈታት  ካብ ዝመጽእ ሓድሽ ዓመት ብዝሓየለ ኣወዳድባ ንምሓዙ ምድላዋት ክጻፈፍ ኣዘኻኺሩ።
እቶም ኣተኵሮ ዝወሃቦም ስራሓት ብቐንዱ ኣብ ምዕቃብ ማይን ሓመድን፡ ምግራብ፡ ምጽጋን ጽርግያታት፡ ምፍዋስ ማይ ምትካኽ ሽጋራ    ተሰነይ  ኣብቲ ጽቡቕ ጽቡቕ ኣሎ ዓለም በይነይ ኣእምሮ ደቂተባዕትዮን  ክዖታት፡ ምድንፋዕ ምንጪታት ማይ፡ ምጽጋን ትካላት ማሕበራዊ ኣገልግሎት፡ ምሕያል መደባት ከባብያዊ ጽሬት ምዃኖም ዝጠቐሰ ኣቶ ኣብርሃ፡ ኣብ ትግባረኦም ተሳታፍነት ህዝብን መሓውራት መንግስትን ክዓዝዝ ተላብዩ።
ተሳተፍቲ፡ ብመገዲ ኣካላት መንግስቲ ጠመተ ክግብረሎም ዝበሉዎም  ጉዳይ ቀረብ ናውትን ካልኦት መሳለጥያታትን ኣቕሪቦም።
ኣቶ ኣብርሃ ጋርዛ፡ እቶም ዝቐረቡ ጉዳያት መምስ ዝምልከተን ትካላት መንግስቲ ብምልዛብ ንምፍታሖም ጻዕሪ ክግበር ምዃኑ ገሊጹ።
  
ሃገራዊ መልቀቒ ፈተና ካልኣይ ደረጃ ይወሃብ ኣሎ
ሃገራዊ መልቀቒ ፈተና ካልኣይ ደረጃ  ማትሪክ ናይ ዓመተትምህርቲ 2020፡ ኣብ መላእ ሃገር ይወሃብ ኣሎ።
ኣብ ሃገራዊ ኢንስቲቱት ላዕለዋይ ትምህርትን ምርምርን ዳይረክተር ምዘናን ግምገማን ዶክተር ብስራት ገብሩ፡ ኣብዚ 13 ዓውድታት ትምህርቲ ዘጠቓልልን ክሳብ 23 መጋቢት ዝቕጽልን ሃገራዊ ፈተና፡ ኣብ 8 ነቑጣታት 7149 ደቂኣንስትዮ ዝርከባኦም 14960 ተመሃሮ ይሳተፉ ከምዘለዉ ሓቢራ።
ኣብ ሪያድን ጅዳን  ስዑዲ ዓረብ ኣብ ዝርከብ ኣህጉራዊ ኣብያተትምህርቲ ማሕበረኮማት ኤርትራውያን ዝወሃብ ዝነበረ ፈተና፡ ሎሚ ዓመት ብሰንኪ ስግኣት ለበዳ ቫይረስ ኮሮና ከምዘይካየድ ዝገለጸት ዶክተር ብስራት፡ ተመሃሮ ረጊኦምን ኣብ ነብሶም ተኣማሚኖምን ክሰርሑ መልእኽታ ኣመሓላሊፋ።
ሃገራዊ መልቀቒ ፈተና፡ ንተመሃሮ ካብ ሓደ ደረጃ ናብ ዝለዓለ ዘሳግር ኣገዳሲ ነጥበመቐይሮ ስለዝኾነ፡ ተሳተፍቲ ተጠንቂቖም ክሰርሑ፡ ኣብ ቦታ ፈተና ብእዋኑ ክርከቡን ዝተወሃቦም ሓበሬታ ብግቡእ ክከታተሉን ከተግብሩን ተላብያ።
  
ሳዋ – ዶ/ር ብስራት ንኣባላት 33 ዙርያ ሰሚናር ሂባ
ኣብ ሃገራዊ ኢንስቲትዩት ላዕለዋይ ትምህርትን ምርምርን  ዳይረክተር ማእከል ፈተና ዶር ብስራት ገብሩ፡ ኣብ ቤትትምህርቲ ዋርሳይ ይከኣሎ ናይ ካልኣይ ደረጃ ትምህርቶም ንዝከታተሉ ዘለዉ ኣባላት መበል 33 ዙርያ ሃገራዊ ኣገልግሎት ሰሚናር ኣካዪዳ።
ኣብቲ ናይ 14 ታሕሳስ ሰሚናራ  ዶክተር ብስራት፡ ኣብ ኣገባባት መርመራ፡ ተመሃሮ ኣብ ግዜ መርመራ ክኽተልዎ ኣብ ዝግባእ መምርሒታት፡ ከምኡውን ኣብ ቅጥዕታት ኣመዳድባ ተመሃሮ ናይ ዝሓለፈ እዋን   ሰፊሕ ሓበሬታ ሂባ።
እቶም ተመሃሮ፡ ኣብቲ ዝጽበዮም ዘሎ ሃገራዊ መልቀቒ ፈተና ክዕወቱ  ኣበርቲዖም ክጽዕሩን ምድላዋቶም ብኣጋ ከጻፍፉን ድማ ኣዘኻኺራ።
እቲ ኣብ ቤትትምህርቲ ዋርሳይይከኣሎ ዝወሃብ መፈተሺ ፈተና፡ ዓቕሚ ተመሃሮ ንምልላይ ብምዃኑ  ዓቢ ሓገዝ ከምዘለዎ ዝጠቐሰት ዶክተር ብስራት፡ ተመሃሮ ዘለዎም ጥጡሕ ባይታ ኣብ ረብሓኦም ንምውዓል፡ ግዜኦም ብዝግባእ ከመሓድሩ ኣተሓሳሲባ።
  
ሃ.ማ.ሓ.ስ.ኲ.ኤ፡ ራብዓይ ጉባኤኡ የቃንዕ ኣሎ
ሃገራዊ ማሕበር ሓርበኛታት ስንኩላን ኲናት ኤርትራ ሃማሓስኲኤ፡ ትማልን ሎምን 2526 ጥቅምቲ፡ 4ይ ጉባኤኡ ኣብ ኣስመራ የቃንዕ ኣሎ።
ላዕለዎት ሰበስልጣን መንግስትን ግንባርን፡ በብዞባኡ ዝተወከሉ ጉባኤኛታትን ዕዱማትን ኣብ ዝተረኽቡሉ መኽፈቲ ስነስርዓት፡ ናይ ክብሪ ዕድምቲ  ሚኒስተር ዕዮን ማሕበራዊ ድሕነትን ወይዘሮ ልኡል ገብረኣብ፡ እዚ ፍጻመዚ፡ ውጽኢት ናይቲ ዜጋታታ ርእሶም ኣቕኒዖም ዝምርሹላ ናጻን ብልጽግቲን ኤርትራ ክዉን ንምግባርን ልኡላውነት ንምውሓስን ዝተኸፍለ ዋጋ ስለዝኾነ፡ ኣብ ዓንኬል ናይዚ ከም ሃገርን ህዝብን ንኽንህሉ ዝሓለፍናዮ መድረኽ ኣእቲኻ ምርኣዩ ከምዝግባእ ኣገንዚባ።
ሚኒስተር ልኡል፡ ማሕበር ኣብ ዝሓለፈ ዓመታት  ዝርካቡ ዓቕሙ ብውሕሉል መንገዲ ወዲቡን ኣመቓሪሑን ብዘሳለጦ ዕዮ ዮሃና ድሕሪ ምባል፡ ጐድኒጐድኒቲ ኣገልግሎታት ንምምዕባል ዘካይዶ ጻዕሪ፡ ሓርበኛታት ስንኩላን ብጻማ ረሃጾም ዝነባበሩሉ መደባት ብዝለዓለ ክቕጽሎ እምነታ ገሊጻ።
ኣቦመንበር ሃማሓስኲኤ መምህር ገብረብርሃን እያሱ፡ ኣብ ቀረብ ናይ ኣካል ድጋፍን ጥዕና ኣባላትን፡ ባዕላዊ ሽቕለት ንምፍጣር ዝተወስደ ተበግሶታት፡ ዕድመን ስንክልናን፡ ጉዳይ ስንኩላን ደቂኣንስትዮን ደረጃታት ስንክልናን፡ ህንጻውን ትሕተቅርጻውን ብድሆታት፡ ጸገም መጐዓዝያን ካልእ መዳያትን ዘጠቓለለ፡ ብኣሃዛት ዝተሰነየ መግለጺ ሂቡ።
ኣብቲ ኣጋጣሚ፡ ሃገራዊ ማሕበር ዓይነስዉራን ኤርትራ፡ ሃገራዊ ማሕበር ጽሙማን ኤርትራ፡ ሃገራዊ ማሕበር ኣእምሮኣውን ምዕባለኣውን ዝሕታለ፡ ናይ ደገፍ ቃል ኣስሚዖም።
ራብዓይ ጉባኤ ሃማሓስኲኤ፡ ኣብ ዝተመሓየሸ ቅዋም ማሕበር ድሕሪ ምዝታይን፡ መስርሕ ምምራጽ ማእከላይ ባይቶ ድሕሪ ምክያድን፡ ብኣገደስቲ ውሳነታትን ለበዋታትን ክወጽእ ትጽቢት ይግበር።
ሃገራዊ ማሕበር ስንኩላን ኲናት ኤርትራ፡ ብሰናይ ድሌትን ተበግሶን መንግስቲ ኤርትራ  ኣብ ወርሒ ጥቅምቲ 1993 ዝቘመ ናጻን ዘይመንግስታውን ማሕበር እዩ።
  
ፕረዚደንት ኢሳይያስ ኣብ ኢትዮጵያ ምብጻሕ ይፍጽም ኣሎ
ፕረዚደንት ኢሳይያስ ኣፈወርቂ፡ ቀዳማይ ሚኒስተር ፈደራላዊት ዴሞክራስያዊት ሪፓብሊክ ኢትዮጵያ ዶር ኣቢይ ኣሕመድ ብዝገበረሉ ዕድመ መሰረት፡ ኣብ ኢትዮጵያ ምብጻሕ ይፍጽም ኣሎ።
ፕረዚደንት ኢሳይያስ፡ ትማሊ 25 ታሕሳስ ኣብ ሰዓታት ንግሆ እዩ  ናብ ኣዲስ ኣበባ ገይሹ።
ኣህጉራዊ መዓርፎ ነፈርቲ ቦሌ ኣብ ዝኣተወሉ ድማ፡ ቀዳማይ ሚኒስተር ኣቢይ ኣሕመድ ብሃገራዊ መዛሙር ኤርትራን ኢትዮጵያን ናይ ክብሪ ሰልፍን ዝተሰነየ ኣቀባብላ ገይሩሉ።
ኣብቲ ናይ ምቕባል ስነስርዓት፡ ሚኒስተር ጉዳያት ወጻኢ ኣቶ ገዱ ኣንዳርጋቸው፡ ኣምባሳደር ኤርትራ ኣብ ኢትዮጵያ ኣቶ ሰመረ ርእሶም፡ ኣምባሳደር ኢትዮጵያ ኣብ ኤርትራ ኣቶ ሬድዋን ሑሴንን ካልኦት ላዕለዎት ሰበስልጣንን ተረኺቦም ነይሮም።
ኣብ ሰዓታት ቀትሪ፡ ፕረዘደንት ኢሳይያስ ዝመርሖ ላዕለዋይ ልኡኽ ኤርትራ፡ ብቀዳማይ ሚኒስተር ኣቢይ ኣሕመድ ተሰንዩ፡ ንሸነኽ ሰሜናዊ ጫፍ ኣዲስ ኣበባ ናብ ዝርከብ እምባ እንጦጦ ብምምራሕ፡ ኣብቲ ከባቢ ተደኲኑ ንዘሎ መደበር መከታተሊ ሳተላይት   ብማዕዶ ተዓዚቡ፡ ከምኡውን፡ ኣብቲ ከባቢ ብዛዕባ ዝሰላሰል ዘሎ ፕሮጀክትታት ልምዓት ፓርክ ሓበሬታ ተዋሂቡዎ።
ድሕሪ ቀትሪ ድማ፡ ፕረዚደንት ኢሳይያስን ምስኡ ዝተጓዕዘ ላዕለዋይ ልኡኽን፡ ንነዊሕ ዓመታት ካብ ህዝቢ ኢትዮጵያ ተዓጽዩ ዝነበረን፡ ኣብዚ እዋንዚ ናብ ፓርክ እናተለወጠ ንህዝቢ ክፉት ዝኸውን ዘሎን  ኣብ ፍልውሃ ዝርከብ ቤተመንግስትን፡ ኣብ ኣራት ኪሎ ዝርከብ ፓርክ ሓድነትን   በጺሑን እናተዘዋወረ ትሕዝቶኡ ተዓዚቡን።
ፕረዚደንት ኢሳይያስ ኣብ ኢትዮጵያ ኣብ ዝጸንሓሉ፡ ብመሰረትቲ ብ9 ሓምለ 2018 ኣብ ኣስመራ ዝተኸተመ ስምምዕ ሰላምን ምሕዝነትን፡ ክልተኣውን ዞባውን ዝምድናታት ኣብ ምድንፋዕ ኣብ ዝሕግዙ ጉዳያት ክዝትን ክመያየጥን እዩ።
ሚኒስተር ጉዳያት ወጻኢ ኣቶ ዑስማን ሳልሕ፡ ኣማኻሪ ፕረዚደንት ኣቶ የማነ ገብረኣብን ዳይረክተር ኣብ ቤትጽሕፈት ፕረዚደንት ኣቶ ኣሚን ሓሰንን፡ ምስ ፕረዚደንት ኢሳይያስ ሓቢሮም ተጓዒዞም ኣለዉ።
ቀዳማይ ሚኒስተር ፈደረላዊት ዴሞክራስያዊት ሪፓብሊክ ኢትዮጵያ ዶክተር ኣቢይ ኣሕመድ፡ ብ18ን 19ን ሓምለ ኣብ ኤርትራ ናይ ስራሕ ምብጻሕ ፈጺሙ ምንባሩ ይዝከር።
  
ቤት-ጽሕፈት ሕግን ስርዓትን ዞባ ማእከል፡ ናህሪ ዋጋታት ንምግታእ ስጉምቲ ይወስድ ኣሎ
ቤትጽሕፈት ሕግን ስርዓትን ዞባ ማእከል፡ ንስግኣት ኮሮና ቫይረስ ምኽንያት ብምግባር፡ ኣብ ዝሓለፈ ቅንያት ዝተራእየ ናህሪ ዋጋታት ኣብ መሰረታውያን ሃለኽቲ ንምግታእ፡ ስጉምቲ ክወስድ ጀሚሩ።
ሓላፊቲ ጨንፈር ኮሎኔል ተስፋሚካኤል ተስፋጽዮን ንኤሪና ኣብ ዝሃቦ ሓበሬታ፡ ብመሰረትቲ ሚኒስትሪ ንግድን ኢንዳስትርን ንኣዋጅ ዘይቅኑዕ ኣሰራርሓ ንግዲ ቊ1252002 ምርኲስ ገይሩ ብ21 መጋቢት ዘውጸኦ እዋናዊ ሓበሬታ፡ ኣባላቱ ናብ ዝተፈላለየ ዕዳጋታት ኣስመራ ኣዋፊሩ ናይ ምቁጽጻር ስራሓት ከምዘካየደ፡ ኣብ ልዕሊቶም ዘይሕጋውን ዘይሞራላውን ወሰኽ ዋጋታት ዝገበሩ ድማ  ከከም ክብደት ዝፈጸምዎ ጥሕሰት ሕጊ፡ መቕጻዕቲ ከምዝበየነ ገሊጹ።
እቲ ብገለ ስሱዓትን ስነምግባር ዝጎደሎምን ነጋዶ ኣብ ዝሓለፈ 10 መዓልታት ዝተገብረ ዘይምኽኑይ ወሰኽ ዋጋታት፡ ኣብ ጥረታት፡ ኣእካል፡ በርበረ፡ ሽኮር፡ ዘይቲ፡ ናይ ጽሬት ናውትን ካልኦት ሃለኽቲን ምዃኑ ዝሓበረ ኮሎኔል ተስፋሚካኤል፡ እዚ ኣብ ህዝቢ ተጽዕኖ ፈጢሩ ስለዝጸንሐ፡ ህጹጽ ስጒምቲ ምውሳድ ኣድላዪ ኮይኑ ከምእተረኽበ ኣረዲኡ።
ካብቲ እዋናዊ ሓበሬታ ክፍሊ ውሽጣዊ ንግዲ ዝወጽኣሉ ዕለት ጀሚሮም፡ ኣብ ዕዳጋታት ብዝገበርዎ ተፍትሽ፡ ካብ 70 ክሳብ 80 ዝበጽሓ ትካላት ከም እተታሕዛን መቕጻዕቲ ከም እተበየነለንን፡ ኮሎኔል ተስፋሚካኤል ተስፋጽዮን ሓቢሩ።
እቲ ኣብተን ቅድሚ 20 ለካቲት 2020 ኣብ ዝነበረ ዋጋታት ወሲኸን ዝሸጣ፡ እንከለወን የብልናን ዝበላ ወይ ንብረት ዝሓብኣ ትካላት ዝተወስደ ስጒምቲ፡ ካብ 3 ሽሕ ክሳብ 25 ሽሕ ናቕፋ ዝበጽሕ ገንዘባዊ መቕጻዕቲ፡ ካብኡ ሓሊፉ ድማ ክሳብ ምዕሻግ ትካል ዝበጽሕ ምዃኑ ብምሕባር፡ ዜጋታት ኣብ ዕዳጋታት ንዘጋጥሞም ዝተጋነነ ወሰኽ ዋጋታት፡ ደዊሎም ክሕብሩ ኣተሓሳሲቡ።
እዚ ኣብ ልዕሊ ዘይሓላፍነታውያን ነጋዶ ዝውሰድ ዘሎ ስጉምትታት፡ ኣብ ኩለን ዞባታት ሃገርና ይስራሓሉ ከምዘሎ፡ ክፍለጥ ተኻኢሉ ኣሎ።
ሓያሎ ሃገራት፡ ምስ ስግኣት ለበዳ ኮሮና ቫይረስ ብምትእስሳር ወሰኽ ዋጋታት ሃለኽቲ ኣብ ልዕሊ ዝገበሩን ናይ ምኽዛንን ምሕባእን ስጒምቲ ዝወሰዱን ነጋዶ፡ ካብ ምዕሻግ ክሳብ ምስራዝ ፍቓድ ንግዲ ዝኸይድ ስጒምቲ ይወስዳ ከምዘለዋ ይፍለጥ።
  
ኣመሓዳሪ ዞባ ደቡብ፡ ህዝቢ ምክትታሉ ኣብ ተርእዮታት ኣንበጣ ከሐይል ጸዊዑ
ኣመሓዳሪ ዞባ ደቡብ ኣቶ ሃብተኣብ ተስፋጽዮን፡ ተርእዮታት ኣንበጣ ኣብ ወቕቲ ኣዝመራ ንምክልኻል፡ ህዝቢ ብሕልፊ ድማ ሓረስቶት ምክትታሎም ከሐይሉ ጸዊዑ።
ብ13ን 16ን መጋቢት ኣብቲ ዞባ ምስ ዝነጥፉ ኣካላት መንግስትን ግንባርን ኣብ ዝገበሮ ርክብ፡ ኣቶ ሃብተኣብ፡ ስግኣታት ተርእዮ ኣንበጣ ኣብ ዞባታት ሰሜናውን ደቡባውን ቀይሕ ባሕሪ ከምኡውን ኣብ ጐረባብትና ሃገራት ስለዘይተቐንጠጠ፡ በብከባቢኡ ጥቡቕ ምክትታልን ቅልጡፍ ምልውዋጥ ሓበሬታን ክካየድ ኣዘኻኺሩ።
ኣብቲ ዞባ፡ ወርሒ ሚያዝያ ዝናብ ኣዝመራ ዝጅምረሉን ናይ ኣዝመራ ዘራእቲ ዝበቚለሉን ወቕቲ ብምዃኑ፡ ንኣንበጣ ምቹእ ምዃኑ ብምጥቃስ ድማ፡ እቲ ኣንበጣ ክረኣየሉ ዝኽእል ከባቢታት ተጸኒዑ፡ ናይ ምክልኻል ነቑጣታት ክቐውም ምዃኑ ኣሚቱ።
ወራር ኣንበጣ ንምክልኻል ውዳበን ምጒስጓስ ዓቕሚታትን መሰረታዊ ምዃኑ ብምሕባር እውን፡ ብፍላይ ምስ ኢትዮጵያ ዝዳወባ ንኡሳን ዞባታት፡ ዕቱብ ምድላዋትን ጥንቁቕ ምክትታልን ክገብራ ኣተሓሳሲቡ።
ኣብ ዞባ ደቡብ፡ ኣብ ወርሒ ሕዳር  ካብ ኢትዮጵያ ዝሰገረ ዕስለታት ኣንበጣ፡ ኣብ ውሱን ከባቢታት ንኡሳን ዞባታት ሰንዓፈ፡ ጸሮና፡ ሰገነይቲ፡ ማይ ዓይኒን ዓዲቐይሕን ተራእዩ ምንባሩ፡ ኣብ ዘራእትን መገሃጫታትን ጉድኣት ከየውረደ ግን፡ ብዝተወሃሃደ ጻዕሪ ኣብ ውሑዳት መዓልትታት ኣብ ትሕቲ ቁጽጽር ከምዝወዓለ ይዝከር።
  
ማእከል – ድሕነት ሃብቲ ገረብ ብዕቱብ ክስራሓሉ ተሓቲቱ
ኣብ ዞባ ማእከል፡ ኣብዚ ቀረባ እዋን ኣግራብ ብዘይፍቓድ ናይ ምቑራጽ ተርእዮታት ይቀላቐል ስለዘሎ፡ ነዚ ንምግታእ ብውህደት ክስራሕ ጻውዒት ቀሪቡ።
ዋና ዳይረክተር ክፍሊ ሕርሻን መሬትን ኣቶ ሃይለሚካኤል እዮብ፡ ብ17ን 18ን ታሕሳስ ኣብ ኣስመራ ኣብ ዝተኻየደ ዓመታዊ ገምጋም ንጥፈታት ሕርሻን ልምዓት ኣግራብን እንስሳ ዘገዳምን፡ ብርሰት ኣግራብ የሰክፍ ከምዘሎ ኣገንዚቡ።
ሎሚ ዓመት ዝሓሸ ክራማት ከምዝነበረ ዝጠቐሰ ኣቶ ሃይለሚካኤል፡ ካብ ናይ ዝሓለፈ ዓመት ብ1124 ሚሊሜተር ዝዛይድ መጠን ዝናብ ከምእተመዝገበ ሓቢሩ።
ኣብቲ ገምጋማዊ ኣኼባ፡ ብጨናፍር ሃብቲ እንስሳ፡ ልምዓት ብቚሊ፡ ምዕቃብ ማይን ሓመድን ልምዓት መስኖን፡ ዞባዊ ኣገልግሎት ቁጽጽር፡ ከምኡውን ብበዓል ስልጣን ሃብቲ ገረብን እንስሳ ዘገዳምን ብኣሃዛት ዝተሰነየ ጸብጻባት ቀሪቡ።
ኣብዚ ዓመት፡ ካብ ዝተሓርሰ 25313 ሄክታር፡ እቲ 24838 ሄክታር ከምእተዘርአ፡ ብወፍሪ ተመሃሮ ንልምዓት 86 ሄክታር መሬት ከምእተፈወሰ ድማ ተጠቒሱ።
ሚኒስተር ሕርሻ ኣቶ ኣረፋይነ በርሀ፡ ብደረጃ ሚኒስትሪን ዞባን ዝወጹ መደባት፡ ናብ ታሕቲ ብምውራድ ተግባራውነቶም ዕቱብ ምክትታልን ምቁጽጻርን ክግበረሎም ተላብዩ።
  
በይነ-መንግስታዊ ኮሚተ ላዕለዎት ሰብ-መዚን ክኢላታትን ቊጠባዊ ኮምሽን ኣኼባ የካይድ ኣሎ
መበል 23 ዓመታዊ ኣኼባ በይነመንግስታዊ ኮሚተ ላዕለዎት ሰብመዚን ክኢላታትን ቊጠባዊ ኮምሽን ኣፍሪቃ ንምብራቕ ኣፍሪቃ፡ ምፍጣር ሓድሽ ዕድላት ንዞባዊ ውህደት ብዝብል ቴማ፡ ትማሊ 5 ሕዳር ኣብ ኣስመራ  ሆቴል ኣስመራ ፓላስ ተኸፊቱ።
ኣብቲ ናይ መኽፈቲ ስነስርዓት፡ ላዕለዎት ሰበስልጣን መንግስቲ ኤርትራ፡ ሰብመዚ ቤትጽሕፈት ቁጠባዊ ኮሚሽን ኣፍሪቃ ናይ ሕቡራት ሃገራት፡ ሓለፍቲ ትካላት ሕቡራት ሃገራትን ኣብ ኤርትራ ዝመደበሮም ዲፕሎማሰኛታትን፡ ከምኡውን ልዕሊ 250 ተሳተፍቲ ተረኺቦም።
ሚኒስተር ጉዳያት ወጻኢ ኣቶ ዑስማን ሳልሕ ኣብ ዘስመዖ መደረ፡ ዞባ ምብራቕ ኣፍሪቃ ሃብታም ዓቕሚሰብን ተፈጥሮኣዊ ጸጋታትን ዘለዎ ዞባ ምዃኑ፡ ካብ ግጭት ወጺኡ ምኡዝ ንፋስ ሰላምን ምርግጋእን ኣብ ዘስተንፍሰሉ ዘሎ እዋን ድማ፡ እዚ ጸጋታትዚ  ኣብ ምምሕያሽን ምልዋጥን ህይወት ዜጋታት ከምኡውን ኣብ ዞባዊ ውህደት ዝህልዎ ኣበርክቶ ዓቢ ምዃኑ ገሊጹ።
ኣብ ውድብ ሕቡራት ሃገራት ፈጻሚት ጉዳያት ቁጠባዊ ኮሚሽን ንኣፍሪቃ  ሚስ ቬራ ሶንግዌ ብወገና፡ ሃገራት ናይዚ ዞባ ኣብ መንጎአን ብዝፈጥራኦ ንግዳዊ ምትእስሳር፡ ብሩህ መጻኢ መንእሰያተን ዘውሕስን ብልጽግና ኣህጉር ኣፍሪቃ ዘረጋግጽን ምዕሩይን ሚዛናውን ቁጠባታት ክሃንጻ ከምዝኽእላ ኣገንዚባ።
ንዞባና ዝጸልዉ ስግረዶባዊ ጸገማት፡ ስግረዶባዊ ፍታሓት የድልዮም ዝበለ ግዝያዊ ዳይረክተር ቊጠባዊ ኮሚሽን ኣፍሪቃ ንምብራቕ ኣፍሪቃ  ሚስተር ኣንድሩ ሞልድ፡ ዘላቒ ዞባዊ ምዕባለ ንምርግጋጽ፡ ዞባዊ ምትሕብባር ወሳኒ ምዃኑ ገሊጹ።
ኣወሃሃዲት ትካላት ሕቡራት ሃገራት ኣብ ኤርትራ ሚስ ሱዛን ንጎንጊ ድማ፡ እዚ ኣኼባዚ፡ ደገፍ ኤርትራ ንዞባዊ ውህደት ዘነጽር ኣብ ርእሲ ምዃኑ፡ ዝዝተየሎም ዛዕባታት ኣብ ዞባዊ ምትሕብባርን ቁጠባዊ ውህደትን ዘለዎም ኣገዳስነት ዓቢ ምዃኑ ኣብሪሃ።
ኣብዚ ኤርትራ እተአንግዶ ዘላን ብቤትጽሕፈት ቊጠባዊ ኮሚሽን ኣፍሪቃ  ሕቡራት ሃገራት ዝተወደበን ኣኼባ፡ 14 ሃገራት ምብራቕ ኣፍሪቃ  ኤርትራ፡ ኢትዮጵያ፡ ጅቡቲ፡ ሶማልያ፡ ደቡብ ሱዳን፡ ብሩንዲ፡ ሩዋንዳ፡ ኬንያ፡ ደሞክራስያዊት ሪፓብሊክ ኮንጎ፡ ኡጋንዳ፡ ታንዛንያ፡ ኮሞሮስ፡ ማዳጋስካርን ሲሼልስን ይሳተፋ ኣለዋ።
ኣብዚ ንሰለስተ መዓልታት ዝቕጽል ኣኼባ፡ ሃገራዊ፡ ዞባውን ዓለማውን ኣጀንዳታት ብምትዕርራይ  ዘላቒ ምዕባለ ኣብ ምብራቕ ኣፍሪቃ ንምርግጋጽ ዝሕግዙ፡ ዝተፈላለዩ መጽናዕታዊ ወረቓቕቲ ክቐርቡ እዮም።
ኣኼባ በይነመንግስታዊ ኮሚተ ላዕለዎት ሰብመዚን ክኢላታትን፡ ክሳብ 7 ሕዳር ክቕጽል እዩ።
  
ንምዕባለን ኣጠቓቕማን ‘መደበር ሓበሬታ ኣከባቢ’ ዝሕግዝ ስልጠና ተወዲቡ
ብሚኒስትሪ መሬት፡ ማይን ኣከባብን ዝተወደበ፡ ንመደበር ሓበሬታ ኣከባብን ኣጠቓቕማኡን፡ ትዕዝብቲ ትንቢት ክሊማዊ ለውጢ፡ ንኣጠቓላሊ እዋናዊ ኣከባብያዊ ሓበሬታን ምምዕባል ዓቕሚ ሰብን ዝምልከት ስልጠና  ካብ 24 ክሳብ 28 ሰነ ኣብ ኣስመራ ተዋሂቡ።
ኣብቲ ምስ ማእከል ክሊማዊ ትንቢትን ትግባረን ዞባዊ በይነመንግስታዊ በዓልስልጣን ንልምዓት  ኢጋድ ብምውህሃድ ዝተዋህበ ናይ 5 መዓልታት ስልጠና፡ ካብ ሚኒስትሪ መሬት፡ ማይን ኣከባብን፡ ሚኒስትሪ ሕርሻ፡ ሚኒስትሪ ሃብቲ ባሕሪን ሚኒስትሪ ዞባዊ ምምሕዳርን፡ ከምኡውን በዓልመዚ ሃብቲ ገረብን እንስሳ ዘገዳምን ዝተዋጽኡ 6 ደቂኣንስትዮ ዝርከባኦም 26 ሰልጠንቲ ተሳቲፎም።
ሚኒስተር መሬት፡ ማይን ኣከባብን ኣቶ ተስፋይ ገብረስላሴ፡ ኣከባቢ ንኹሉ ሂወታዊ ፍጡር ዝጸሉ ስለዝኾነ፡ ብሰንኪ ዘይምእካብ ጽጹይ ሓበሬታ ብዙሕ ሂወት ክኽሰር ስለዝከኣል፡ ሰልጠንቲ ቀሲሞምዎ ንዘለዉ ፍልጠት ብዝለዓለ ክሰርሑሉን ከማዕብሉዎን ኣተሓሳሲቡ።
ካብ ኣሰልጠንቲ፡ ኣብ ዞባዊ ውድብ ኢጋድ  ኣወሃሃዲ ምሕደራ ሓደጋ ኣቶ ክፍለማርያም ስብሃቱ፡ ኤርትራ እትርከበን 10 ሃገራት ኣፍሪቃ፡ መደበራት ኣከባብያዊ ሓበሬታ ደኲነን ክሰርሓሉኳ እንተጸንሓ፡ ኣድማዕነቱ ከምቲ ዝድለ ብዘይምዃኑ፡ እቲ ስልጠና ኣካል ናይቲ ንምብርባሩን ንምምዕባሉን ተጀሚሩ ዘሎ ጻዕርታት ከምዝኾነ ገሊጹ።
ዕላማቲ ስልጠና፡ ዓቕሚሰብ ንምምዕባልጥራይ ከምዘይኮነ ዝሓበረ ኣቶ ክፍለማርያም፡ ኣብ ኤርትራ ኣብ ክልተ ቦታታት ጥራይ ተሓጺሩ ዝጸንሐ መደበራት ምእካብ ኣከባብያዊ ሓበሬታ፡ ንኹሉ ጽላታት ዘገድስ ብምዃኑ ንምስፋሑ ተዳሊኻ ንምጽናሕ እውን ከምዝኾነ ኣረዲኡ።
ካብ ናይሮቢ  ኬንያ ዝመጸት ክኢላ ትዕዝብቲ ኣከባቢ፡ ሚስ ቫዮላ ኦቴኖ እውን፡ ኣብ ምእካብ ኣከባብያዊ ሓበሬታ  ውህደት ኣገዳሲ ምዃኑ ኣገንዚባ። ብዛዕባ ኩነታት መሬት ቅኑዕ ትዕዝብትን ጽጹይ ሓበሬታን ምምእራርን ምእካብን፡ ኣብቲ ዝውሰድ ስጒምቲ መሰረታዊ ብምዃኑ፡ ምምዕባል ዓቕሚሰብን መደበራት ኣከባብያዊ ሓበሬታን ከምዝድፋኣሉ ድማ ሓቢራ።
  
ኣስታት ፍርቂ ሚልዮን ናቕፋ ንጽጉማት ተመቓሪሑ
ኣብ ዞባ ማእከል  ንኡስ ዞባ ሰረጀቓን ዞባ ደቡብ  ንኡስ ዞባ ዓረዛን፡ ብኮም ዝተዋጽአ ኣስታት ፍርቂ ሚልዮን ናቕፋ፡ ንጽጉማት ስድራቤታት፡ ስድራ ስዉኣትን ናበይቲ ስንኩላን ወገናትን ተመቓሪሑ።
ብመሰረት ሓበሬታ ወኪላት ኤሪና፡ ኣብ ንኡስ ዞባ ሰረጀቓ  ምምሕዳር ከባቢ ወኪ፡ ብገበርቲ ሰናይ ዝተለገሰ ልዕሊ 400 ሽሕ ናቕፋ፡ ብምምሕዳር ንዝተለለዩ ጽጉማት ተዓዲሉ።
ኣብ ንኡስ ዞባ ዓረዛ ድማ፡ ሲቭል ሰራሕተኛታት መንግስቲ ካብ ወርሓዊ ደሞዞም ዘዋጽእዎ 83 ሽሕ ናቕፋ፣ ከምኡውን ብዝተፈላለዩ ወገናት ዝተለገሰ 15 ሽሕን 500 ናቕፋ፡ ብተመሳሳሊ ኣገባብ ንስድራ ስዉኣት ተኸፋፊሉ።
እዚ ከምዚሉ እንከሎ፡ ኤሪትርያን ዩኒቲ ዎርልድዋይድ ኢፒኤልኤፍ1 ኣብ ዝተባህለ ጉጅለ ፓልቶክ ዝጥርነፉ ሃገራውያን፡ 3 ሽሕን 761 ዩሮ ንስድራ ስዉኣት ከምዘበርከቱ፡ ካብ ኤምባሲ ኤርትራ ኣብ ዓባይ ብሪጣንያን ሰሜን ኣየርላንድን ዝበጽሓና ሓበሬታ ኣፍሊጡ።
እዚ ኣብ ኩሉ ከባቢታት ሃገርና ዝግበር ዘሎ ደገፍ ንጽጉማት ወገናት፡ መርኣያ ናይቲ ሓድሕድ ምትሕግጋዝ ዝሕመረቱ ክብርታት ህዝቢ ኤርትራ ምዃኑ ይፍለጥ።
  
ኣቑርደት – ህዝቢ ሽማግለታት ዕርቂ መሪጹ
ኣብ ንኡስ ዞባ ኣቑርደት፡ ኣብ 15 ምምሕዳራት ከባቢ ንዘገልግሉ ሽማግለታት ዕርቂ ኮማዊ ኣብያተፍርዲ ምርጫ ተኻዪዱ።
ዕላማ ናይዚ ኣብ ምምሕዳራት ከባቢታት ከተማ ኣቑርደት፡ ከምኡውን ምምሕዳራት ከባቢ ዓደርደ፡ ዓልባኒያይ፡ ደገሰይ፡ ሸላብ፡ ኢንገርነ፡ ደረት፡ እንድራይብ፡ ወለትኣባርቅ፡ ሶሊብ፡ ጉስጢ፡ ሓዋጉን ካርሸምላን ዝተኻየደ ምርጫታት፡ ኣብ ውሽጢ ሕብረተሰብ ዝፍጠሩ ክርክራት፡ ብዕርቂን ብዘይሃልኪን ዝድቅሱሉ ባይታ ንምፍጣር ከምዝኾነ፡ ኣካየድቲ ናይቲ ምርጫ ሓቢሮም።
ኣብቲ ምርጫታት፡ ብጠቕላላ 19 ደቂኣንስትዮ ዝርከባኦም 54 ኣባላት ሽማግለታት ዕርቂ ከምእተመርጹ፡ ወኪል ኤሪና ሓቢሩ።
  
ምንጪ ስእሊ
ሱዳን፡ ብዛዕባ ዓቢ ግድብ ህዳሰ ኣብ ዝግበር ዘተታት ሓጋዚ ካብ ዘይኮነ ዘመተታት ክትቁጠብ ኢትዮጵያ ጸዊዓ።
ሱዳን፡ ኢትዮጵያን ግብጽን፡ በቲ ኢትዮጵያ ነቲ ንምዝዛሙ ቅሩብ ዝተረፎ ዓቢ ግድብ ህዳሰ ካልኣይ ግዜ ንኽትመልእ ዘውጽኣቶ ውጥን ኣብ ሓደ ስምምዕ ክበጽሓ ስለዘይከኣላ ኣብ ምትህልላኽ እየን ዘለዋ።
እቲ ኢትዮጵያ ትሃንጾ ዘላ ዓቢ ግድብ ህዳሰ፡ ኣብቲ ናብ ፈለግ ኒል ዝኣቱ መስመር ስለዝተሃንጸ፡ ሱዳንን ግብጽን ቀንዲ ምንጪ ጽሩይ ማየን ዝኾነ ኒል መጠን ማዩ ከየጉድሎ ዓቢ ስግኣት ከምዘለወንየን ዝገልጻ።
ብቀዳም፡ ሚኒስተር ጉዳያት ወጻኢ ሱዳን፡ ኢትዮጵያ ነቲ ኣብ እዋን መግዛእቲ ንኣተሓሓዝ ማይ ኒል ኣምልኪቱ ዝተበጽሐ ስምምዓት ትጥሕሶ ኣላ ብምባል ነቒፋ ነይራ።
ኢትዮጵያ፡ ንነቀፉታ ሱዳን ብሰሉስ መልሲ ኣብ ዝሃበትሉ፡ እቲ ኣብ እዋን መግዛእቲ ዝተኸተመ ውዕላት እንኮ ዕላምኡ እተን ቀንዲ ምንጪ ኒል ዝኾና ሃገራት ምዕሩይ ብዝኾነ ኣገባብ ካብቲ ማይ ከይጥቐማ ዓጊቱ ዝሕዝ ማሕለኻ እዩ ኢሉ።
ኣብ ኢትዮጵያ ኣብ ዝመጽእ 50 መዓልታት ኣቢሉ ስሩዕ ክረምቲ ክጅምር እዩ።
ኢትዮጰያ ከኣ ኣብ እዋን ክረምቲ ካልኣይ ገጽ ምምላእ እቲ ዓቢ ግድብ ህዳሰ ከምእተኻይድ እያ ትሕብር ዘላ።
ክሳብ ሕጀ ኣብ ሞንጎ ሰለስቲኤን ሃገራት ኢትዮጵያ፤ ሱዳንን ግብጽን ክግብር ዝጸንሐ ዘተታት ዝኾነ ፍረ ስለዘይተረኸቦ፡ ንኣመላልኣ እቲ ዓቢ ግድብ ህዳሰ ኣመልኪተን ኣብ ሓደ ስምምዕ ከይብጽሓ ኢትዮጵያ ምምላእ ከይትጅምርሞ ናብ ዝኸፈአ ምስሕሓብ ከይኣትዋ ስግኣት ኣሎ።
ኢትዮጵያ፡ ኣብ ዝሓለፈ ዓመት ቀዳማይ ገጽ ምምላእ ዓቢ ግድብ ህዳሰ ኣብ ዘካየደትሉውን ሱዳንን ግብጽን በቲ ሓሳብ ናይ ኢትዮጵያ ኣይተሰማማዓን ነይረን።
ሱዳን ኣብ ዝሓለፈ እዋናት፡ ኣብ ዘተ ሰለስቲኤን ሃገራት ዳርጋ ሰማዒት ጥራይ ኮይና እያ ትኸይድ ነይራ። ኣብ ዝሓለፈ ኣዋርሕ ግን ምስ መርገጺ ናይ ግብጺ ብምስምማዕ ዓቢ ግድብ ህዳሰ ኣብ ሱዳን ከምጽኦ ዝኽእል ጸገማት ኣብ ምጉስጓስ እያ ትርከብ።
ሱዳንን ኢትዮጵያን ኣብ ምብራቃዊ ዞባ ገዳርፍ ዝርከብ ኣልፋሽጋ ተባሂሉ ብዝጽዋዕ ቦታውን ናብ ቅሉዕ ብረት ምውጥዋጥየን ኣትየን ዘለዋ።
ሱዳን፡ ነቲ ናተይ እዩ ኢላ ዝኣመነትሉ ቦታታት ኣብ መወዳእታ ወርሒ ሕዳር ምሉእ ንምሉእ ከምዝተቐጸጸረቶ ክትገልጽ እንከላ፡ ኢትዮጵያ ብወገና ሱዳን ናብቲ ቅድሚ ወርሒ ሕዳር ዝነበረቶ ቦታ እሞ ሰራዊታ ትስሓብ ጸገምና ብዘተ ንፍትሓዩ ዝብል መርገጺ እያ ሒዛ ዘላ።
እቲ ሱዳንን ኢትዮጵያን ኣብ ዶባተን ዝተፋነነኦ ዘለዋ፡ ኣብቲ ብዛዕባ ዓቢ ግድብ ህዳሰ ዝግብር ዘተ ኣሉታዊ ጽልዋ ከሕድር ከምዝክእል ኸኣ ብኣግኡ ተገሚቱዩ ዘሎ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ቤት ምኽሪ ሚኒስተራት ኢትዮጵያ ህወሓትን ሸኔን ኣብ መዝገብ ግብረ ሽበራ ክኣትው ናይ ውሳነ ሓሳብ ምሕላፉ ቤት ፅሕፈት ቀዳማይ ሚኒስተር ኣፍሊጡ።
እቲ ቤት ፅሕፈት፡ ክልቲኦም ጉጅለታት ኣብቶም ዝሓለፉ ሰለስተ ዓመታት ዝመፅአ ለውጢ መኣዝኑ ንምስሓት፡ ኣብ ዝተፋለለዩ ክፍልታት እታ ሃገር ኣብ ሰላማውያን ዜጋታት መጥቃዕቲ ክፍፅሙ ፀኒሖም ብምባል ከሲሱ።
በዚ ድማ ህይወት ብዙሓት ጠፊኡ፣ ኣካሎም ጎዲሉ፣ ንብረቶም ዓንዩ፣ ካብ መረበቶም ተመዘቢሎም።
እቶም መጥቃዕትታት ሕብረተሰብ ብዘላቕነት ኣብ ስግኣትን ፍርሕን ክነብር ብምግባር፡ ኣብ መንግስቲ እምነት ክስእንን ዜጋታት ነንሕድሕዶም ከይተኣማመኑን ጌይሩ ኢሉ።እዚኦም ኩሉ ህልውና ሃገረ መንግስቲ ኣብ ሓደጋ ንምጥሓል ተሓሲቦም ይፍፀሙ ከምዝነበሩ፡ ካብ ዝተፈላለዩ መረዳእታት ንምርዳእ ተኻኢሉ እዩ ይብል እቲ መግለፂ።
ፈደራላዊ መንግስቲ ኢትዮጵያን ክልል ትግራይ ዝመርሕ ዝነበረ ውድብ ህወሓትን፡ ብፖለቲካውን ሕገመንግስታውን ጉዳያት ንነዊሕ እዋን ክተፋነኑ ድሕሪ ምጽናሕ፡ ብ 3 ሕዳር ለይቲ፡ ሓይልታት ጸጥታ ትግራይ ንመዓስከራት ናይቲ ኣብቲ ክልል ዓስኪሩ ዝነበረ ክፋል ሰራዊት ኢትዮጵያ ኣጥቂዖም ክብል ቀዳማይ ሚኒስተር አብዪ ኣሕመድ ድሕሪ ምኽሳሱ፡ ናብ ቅሉዕ ጎነጽ ኣምሪሖም።
ዋላኳ መንግስቲ ነቲ ብ4 ሕዳር ዝተወለዐ ግጭት ኣብ መወዳእታ ሕዳር 2020 ብዓወት ከምዝተዛዘመ ገሊጹ እንተነበረ፡ ኣብ ዝተፈላለዩ ከባቢታት ረጽሚ ከምዘሎዩ ይንገር።
ብሰንኪቲ ግጭት ድማ ብኣሽሓት ዝቑጸሩ ሰባት ተቐቲሎም ክኾኑ ከምዝኽእሉ ሓያል ሰብኣዊ ቅልውላው ፈጢሩ ከምዘሎንዩ ዝግለጽ። ማሕበረሰብ ዓለምውን እቲ ተጻብኦታት ጠጠው ኢሉ ሰብኣዊ ሓገዛት ክግበር ይጠልቡ ኣለው።
ዕጡቓት ሓልታት ሸኔውን ኣብ ኣብ ዝተፈላለዩ ከባቢታት ክልል ኦሮምያ መጥቓዕቲ ፈጺሞም ክብል መንግስቲ ኢትዮጵያ ክኸሶም ጸኒሑዩ።
ባይቶ ሚኒስተራት ኢትዮጵያ ሎሚ ኣብ ዘውጽኦ መግለጺ፡ ኣብ ዝተፈላለዩ ቦታታት ዝፍፀሙ ዝነበሩ መጥቃዕትታት ብዝተፈላለዩ ኣካላት ወላኳ እንተተፈፀሙ፡ ብትልሚ፣ ብገንዘብ፣ ብሓሳብን ብስልጠና  ሰብሓይልን ብምድጋፍ፣ ሽፋን ሚድያን ሓገዝን ኣብ ምሃብ ናይ መሪሕነት ደረጃ ዝሕዙ ውድባት ኣለዉ ኢሉ።
ኢትዮጵያ ናይ ምምስቓል፣ ናይ ምድኻምን ምፍራስን ድሌት ዘለዎም እዮም ዝበሎም ሓይልታት ወፃኢ ነዞም ውዳበ ይጥቀምሎም ኣለዉ ይብል መግለፂ እቲ ቤት ፅሕፈት።እቶም ክፍፅምዎን ከፈፀምዎን ዝፀንሑ ተግባራት ጥፍኣት ገበናት ራዕዲ እዮም።
እዞም ተግባራት ገበናት ግብረ ሽበራ ንምክልኻልን ንምቁፅፃርን ኣብ ዝወፅአ ኣዋጅ 11762012 ኣብ ዓንቀፅ 3 ተፀሪሖም ምስ ዝርከቡ ተግባራት ገበን ራዕዲ ዝተውሃቦ ትርጓመ ዘማልኡ ተግባራት ከምዝኾኑ ብቀሊሉ ምግንዛብ ይከኣል ኢሉ።
ነዚ ግብረ ሽበራ ዝፈፀሙ ውድባት፣  ኣባላትን ደገፍቶምን፡ ብውልቀሰብ ደረጃ ብተናፀል ብገበን ግብረ ራዕዲ ተሓተትቲ ንክኾኑ ካብ ምግባር ብዝዘለለ  ነቶም ውድባት፡ ናይ ግብረ ራዕዲ ጉጅለ ጌርካ ብምስያም፡ ብመሰረት እቲ ኣብ ሕጊ ዝተቐመጠ ተግባር ግብረ ራዕዲ ብዝሐሸ ኩነታት ንምቁፅፃርን ንምክትታልን ይከኣል ይብል እቲ መግለፂ።
ተግባራት ገበናት ግብረ ራዕዲ ንምክልኻልን ንምቁፅፃርን ኣብ ዝወፅአ ኣዋጅ 11762012 ዓንቀፅ 18 ን 19 ብምፅራሕ፡ ህዝባዊ ወያነ ሓርነት ትግራይ ህወሓትን ሸኔን ተግባራት ራዕዲ ዕላምኦም ጌሮም ዝንቀሳቀሱ ብምዃኖምን፡ ኣመራርሓ ስራሕ እቶም ውድባት ወይ ድማ ውሳነ ወሃብቲ ኣካላት ነቲ ገበን ኣሚኖም ዝተቐበሉ ወይ ድማ ንክፍፀም ይምርሑ ብምህላዎም፣ ተግባር ግብረ ራዕዲ ምፍፃምውን ሓፈሻዊ መግለፂ እዞም ውድባት ብምዃኑ፡ እዞም ውድብት ግብረ ራዕዳውያን ተባሂሎም ክስየሙ ናይ ውሳነ ሓሳብ ቀሪቡ ኣሎ ኢሉ።
ካብዚ ብተወሳኺ፡ ተግባራት ገበናት ግብረ ራዕዲ ንምክልኻልን ንምቁፅፃርን ኣብ ዝወፅአ ኣዋጅ 11762012 ዓንቀፅ 23 መሰረት ኣብ ተመሳሳሊ ተግባር ኣብ ዝተዋፈሩን ብመሰረት እዚ ውሳነ ሓሳብ ግብረ ራዕዳውያን ተባሂሎም ምስ ዝተሰየሙ ውድባት ምትሕብባር፣ ምትእስሳር ወይ ናይ ሓሳብን ተግባርን ዝምድና ኣብ ልዕሊ ዘለዎም ውድባትን ውልቀሰባትን  እዚ ውሳነ ተፈፃሚ ከምዝኾን ገሊፁ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ስብርባር ናይታ ቻይና ዝወንጨፈታ 5ቢ ዝተሰመየ ሮኬት ቀዳመ ሰንበት ኣብ ክግመት ዘይተኸኣለ ቦታታት ናይ ዓለምና ክዓልብ እዩ ተባሂሉ።
ክሳብ ሕጂ ተኻየዱ ብዘሎ መጽናዕቲ ስብርባር ናይቲ ሮኬት ኣበየናይ ክፋል ናይ ዓለምና ክዓለብ ከምዝኽእል ኣይተገመተን ዘሎ።
እታ ቻይና ኣብ መወዳእታ ወርሒ ሚያዝያ  መንኮርኮር ህዋ ጸዒና ዝሰደደታ ሮኪት፡ ስርሒታ ዛዚማ ካብ ጠፈር ናብ መሬት ንምእታው ኣብ ምኹላል እያ ዘላ።
ኣመሪካ፡ ብሓሙስ ኣብ ዘውጽአቶ መግልጺ፡ እታ ሮኬት ኣበይ ክትዓለብ ከምእትክል ክፍለጥ እኳ እንተዘይክኣል፡ ኣብ ህዋ እንከላ ሃሪማ ናይ ምብታን መደብ ከምዘይብላ ግን ገሊጻ።
ሚኒስትሪ ምክልኻል ኣመሪካ  ልሎይድ ኦውስቲን ኣብ ዝኾነ ነገር ዕንወት ከየውረደት ኣብ መሬት ክትዓልብ ተስፋ ንገብር፡ ኣብ ውቅያኖስ ወይ ኣብ ካልእ ሰብ ዘይነብሮ ትዓልብ ትኸውን ኢሉ።
ናብ ቻይና ነቁፌታ ዝደርበየ ልሎይድ ኦውስቲን ብምስዓብ ከምዚ ዓይነት ስርሒት ክካየድ ክሕሰብ እንከሎ ድሒሩ እንታይ ክመጽእ ይኽእል ኣቐዲምካ ክሕሰበሉ ግድንዩ ክብል ተዛሪቡ።
ብመንግስቲ ቻይና እትውነን ማዕከን ዜና፡ እታ ሮኬት ኣብ ሰብ ዝነብሮ ከባቢ ክትዓልብ ትኽእል እያ ንዝብል ፍርሒ ብምንእኣስ፡ ኣብ ማያዊ ኣካል ዓለምና ከትዓልብ ምዃና እያ ክትገልጽ ቀንያ።
እታ ሮኪት ኣብ ዝርሓቐ ክፋል ዓንኬል ጠፈር ኮይና ኣብ ዙርያ መሬት እያ ትሕንበብ ዘላ፡ ቀስ እናበለት ግን ናብቲ ልዑል ስሕበት ዘለዎ ክፋል ጠፈር መሬት ክትኣቱ እያ።
ካብ መሬት 60 ኪሎሜተር ራሕቒ ኣብ ዘለዎ ምስ ብጽሐት ዝበዝሐ ክፋላ ክቃጸል ከምዝኽእል እዩ ዝግመት፡ እቲ ዘይነደደ ኣካላ ግን ናብ መሬት ክዓልብ እዩ።
ምዕላብ ናይታ ሮኬት ምቁጽጻር እንዘይተገይርሉ ግን ካብ ቁጽጽር ወጻኢ ኮይና ኣብ ዝኾነ ክፋል ዓለምና ክትዓልብ ከምእትክእል ኣመሪካ ተጠንቅቕ።
ምንጪ ስእሊ
ኣብ መጋቢት 2020 ቻይና ዝወንጨፈታ ተመሳሳሊት ሮኬት፡ ናብ ህዋ ናይ ዓለም ምስ ኣተወት ካብ ቁጽጽር ወጻኢ ስለዝኾነት ኣብ ገጠራት ናይ ኣይቮሪኮስት ምዕላባ ይዝከር።
ትካል ምቁጽጻር ህዋ ቻይና፡ እታ ሮኬት ይቆጻጸራ ድዩ ዘሎ ዋላስ ካብ ቁጽጽሩ ወጻኢ ኮይና ክሳብ ሕጂ ዝሃቦ ርእይቶ የለን።
ናብ ህዋ ዝውንጨፋ ሮኬታት ናብ መሬት ኣብ ዝምለሳሉ፡ ምቁጽጻር እናተገበረለን መብዛሕትኡ ግዜ ኣብቲ ካብ መሬት ኣዝዩ ዝርሓቐ ቦታታት ናይ ደቡብ ሰለማዊ ውቅያኖስ ኣብ ሞንጎ ኣውስትራልያን ደቡብ ኣመሪካን ከምዝዓልባ እዩ ዝግበር።
ኣብቲ ቦታ ብውሕዱ 1500 ትርብዒት ኪሎ ሜተር ዝኸውን ንመዕለቢ ሮኬታት ተባሂሉ ዝተሓዘኣ ማያዊ ኣካል ኣሎ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ምምሕዳር ፕረዚደንት ኣመሪካ ጆ ባይደን፡ ነቲ ኣብ ቀርኒ ኣፍሪቃ ዘለዎ ፖሊሲታት ኣድላዪ ምምዕርራይ ክገብረሉ ኤርትራ ጸዊዓ።
ሚኒስትሪ ጉዳያት ወጻኢ፡ ሎሚ 30 ሚያዝያ ኣብ ዘውጽኦ መግለጺ፡ ምምሕዳራት ፕረዚደንታት ነበር፡ ባራክ ኦባማ፡ ጆርጅ ቡሽን ቢል ክሊንተንን ዝተኸተልዎ ንዝበሎ ግጉይ ፖሊሲ ነቒፉ።
መንግስቲ ኤርትራ፡ ፕረዚደንት ነበር ዶናልድ ትራምፕ ናብ ስልጣን ድሕሪ ምምጽኡ ነቶም ኣሉታዊ ዝበሎም ፖሊሲታት ንምእራም ምስ ምምሕዳሩ ንጡፍ ጽምዶ ብምግባር፡ ነቶም ዝነበሩ ጸገማትን መፍትሒታቶምን ዘነጽር ሰፊሕ ሰነድ ከምዘረከበ ሚስትሪ ጉዳያት ወጻኢ ሓቢሩ። ዝርዝር ትሕዝቶ ናይቲ ንኣመሪካ ዝተዋህበ ሰነድ እንታይ ምዃኑ ግን ብንጹር ኣይጠቐሰን።
ኣብዚ ቀረባ እዋን፡ ሓይልታት ኤርትራ ካብ ግጭት ትግራይ ክወጹ፡ ምምሕዳር ባይደን ጸቕጥታት ክገብር ጸኒሑሎ።
ነቲ ኣብ ትግራይ ተወሊዑ ዘሎ ኲናት ፍታሕ ንምርካብ ኣብ ዝወስዶ ዘሎ ተበግሶታትውን ሓደ ፍሉይ ልኡኽ መዚዙሎ። ምክትል ዋና ጸሓፊ ሕቡራት ሃገራት ኣብ ጉዳያት ፖለቲካ ዓለም ዝነበረ ኣምባሳደር ጀፍሪ ፈልትማን ነቲ ኣብ ሃገራት ቀርኒ ኣፍሪቃ ዘሎ ካልእ ብድሆታት ጸጥታውን ክከታተል ምዃኑ ተፈሊጡ።
ኣብ ክፍላ ሚያዝያ፡ ኣምባሳደር ኤርትራ ኣብ ሕቡራት ሃገራት ንባይቶ ጸጥታ ኣብ ዝጸሓፈቶ ደብዳበ፡ እቲ ተንጠልጢሉ ዝነበረ ሓደጋ ብምልጋሱ፡ ኤርትራን ኢትዮጵያን  ምውጻእ ሓይልታት ኤርትራ ክጅመርን፡ ኣብ ተመሳሳሊ እዋን ኣሃዱታት ኢትዮጵያ ኣብ ዓለምለኻዊ ዶብ ክዋፈሩን ተሰማሚዐን ክትብል ተዛሪባ ምንባራ ይዝከር።
ምንጪ ስእሊ
እተኾነ ግን፡ ክሳብ ሕጂ ሓልታት ኤርትራ ካብ ኢትዮጵያ ከምዘይወጹ ጸብጻባት ይሕብሩ።
እቲ ኤርትራ ዘበገሰቶ ዲፕሎማስያዊ ጽምዶ፡ ብናይጓልመገዲ ኣርእስታትን መርገጺታትን ካብ ሓዲዱ ከይወጽእ ተስፋ ንገብር ይብል እቲ ብዓርቢ ዝወጸኣ መግለጺ።
ሚኒስትሪ ጉዳያት ወጻኢ ኤርትራ ከምዝበሎ፡ ምትእትታው ኣመሪካ ኣብ ቀርኒ ኣፍሪቃ፡ ንልኡላውነት ህዝብታትን ሃገራትን ዝጎሲ፡ ንዓለምለኻዊ ሕጊ ዝጥሕስ፡ ኣብ ምፍርራሕን ሓይሊን ዝምርኮስ፡ ንዞባዊ መድረኻት ዝዕብልልን፡ ኣብቲ ዞባ ቅልውላዋትን ግጭታትን ዘስዓበ ምዃኑ ገሊጹ።
እዞም ግጉያት ፖሊሲታት ዓለም ኣብ ዞባ ቀርኒ ኣፍሪቃ ብሓፈሻን፡ ኣብ ነፍሲ ወከፍ ሃገርን ከቢድ ዕንወት ኣውሪዶም ኣለዉ ድማ ይብል።
ኣመሪካ እትርከበን ሃገራት ምዕራብ ኣብ ኤርትራ ናይ ስርዓት ለውጢ ንምምጻእ ክሰርሓ ከም ዝጸንሓ ኤርትራ ክትከስስ ጸኒሓያ።
ኣብ 2019፡ ትካል ስለያ ኣመሪካ፡ ሲኣይኤ ንመንግስቲ ኤርትራ ናይ ምእላይ ውጥን ሽርሒ ኣውጺኡ ምንባሩ ዝገልጽ ምስጢራዊ ሰነዳት ከምዝተረኽበ ሚኒስትሪ ዜና ከሲሱ ነይሩ።
እቲ ዝተባህለ ውጥን ኣብ 2011 ኣብ ናይሮቢ፡ ኬንያ፡ ዝተገብረ ከም ዝነበረ ዝጠቐሰ እቲ መግለጺ፡ እቲ መደብ መቐጸልታ ናይቲ ኣብ ሃገራት ዓረብ ዝተወልዐ ብቐውዒ ዓረብ ዝፍለጥ ሰውራ ምዃኑውን ይእምት።
ኣፈኛ ክፍሊ ወጻኢ ጉዳያት ኣመሪካ፡ ኣሮን ቴስታ፡ ሽዑ ንቢቢሲ ትግርኛ ኣብ ዝሃቦ ቃል፡ ነቲ ክሲ ርእይቶ ክንህበሉ ኣይንደልን ዝብል ግብረመልሲ ሂብሉዩ።
ኣብ መንጎ ኤርትራን ኣመሪካን ዝነበረ ዲፕሎማስያዊ ዝምድና፡ ናብ ዝተሓተ ደረጅኡ ወሪዱ ድሕሪ ምጽናሕ፡ ኣብ ዘመነ ስልጣን ትራምፕ ምምሕያሽ ኣርእዩ ነይሩ።
ከም መርኣያ ናቱ ድማ፡ ኣብቲ ዞባ ንነዊሕ እዋን ዝሰርሐን ተሓጋጋዚ ጸሓፊ ጉዳያት ወጻኢ ኣብ ጉዳያት ኣፍሪቃ ዝነበረን ኣምባሳደር ዶናልድ ያማማቶን፡ ብድሕሪኡ ንመዝነቱ ዝተረከበ ኣምባሳደር ቲቦር ናጅን ድሕሪ ነዊሕ እዋን ናብ ኤርትራ ዝበጽሑ ላዕለዎት ሰበስልጣን ኣመሪካዮም ነይሮም።
እንተኾነ ግን፡ ክሳብ ሎሚ ዲፕሎማስያዊ ዝምድንአን ምሉእ ብምሉእ ናብ ንቡር ኣይተመልሰን። ኣብ ርእሰከተማ ኣስመራን ዋሽንግተን ዲሲን ኤምባሲታትኳ እንተለወን፡ ብደረጃ ኣምባሳደራት ኣይኮነን። ብኽልቲኡ ወገን፡ ፈጸምቲ ጉዳያት ቻርጀ ደኣፌር ዝመርሕዎ ኤምባሲታትዩ ዘሎ።
ኣብ ፈለማ ናይዚ ሰሙን፡ ሕብረት ኣውሮጳ ንኤርትራ መዲብዎ ዝነበረ 121 ሚልዮን ዩሮ፡ ንሱዳን፡ ደቡብ ሱዳንን ከሰጋግሮ እማመ ኣቕሪቡሎ። እቲ ስጉምቲ፡ መንግስቲ ኤርትራ ነቲ ስምምዕ ኣብ ግዚኡ ክፍርመሉ ስለዘይክኣለ ዝተወስደ ምዃኑ፡ ኮሚሽን ልምዓት እቲ ሕብረት ንቢቢሲ ትግርኛ ኣነጺሩ።
ምንጪ ስእሊ
ኣብ ሓምለ 2018 ኤርትራን ኢትዮጵያን ነቲ ኣመንጎአን ዝነበረ፡ ን20 ዓመታት ዝቐጸለ ኩነተኲናትን ምትፍናንን ዘብቅዐ ስምምዕ ሰላምን ምሕዝነትን ድሕሪ ምፍራመን፡ ዲፕሎማስያዊ ዝምድና ኤርትራ ምስ ምዕራባውያን ሃገራት ክመሓየሽ ተራእዩ ነይሩ።
ቀዳማይ ሚኒስተር ኢጣልያ ኣብ ጥቅምቲ 2018 ናብ ኤርትራ ምብጽሑውን ነቲ ንነዊሕ እዋን ዝቐጸለ ተነጽሎ ኤርትራ ከምዘብቅዐ ዘርኢዩ ተባሂሉሉ ነይሩዩ። ንሱ፡ ድሕሪ ብዙሕ ዓመታት ናብ ኤርትራ ዝበጽሐ ኣውሮጳዊ መራሒዩ ነይሩ።
ኣብዚ እዋንዚ ግን፡ ብሰንኪ ብኩራት ፖለቲካዊ ለውጥታትን ምምሕያሽ ሰባዊ መሰላትን፡ ክምኡውን ምእታዉ ሰራዊት ኤርትራ ኣብ ግጭት ትግራይ፡ እቲ ዝምድናታት እናሓርፈፈ ይኸይድ ኣሎ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ማውሮ ሞራንዲ
ንልዕሊ ሰለሳ ዓመታት ኣብ ሓንቲ ናይ ጣልያን ደሴት ንበይኖም ዝነብሩ ዝነበሩ ሽማግለ ካብታ ደሴት ተባሪሮም።
ወዲ 81 ዓመት ማውሮ ሞራንዲ ብ1989 እዮም ቡዴሊ ናብ እትበሃል ደሴት ኣምሪሖም።
ኣብኡ ድማ ንኣስታት 32 ዓመታት ንበይኖም ኣብታ ደሴት ይነብሩ ነበሩ።
ቡዴሊ ኣብ ባሕሪ ሜዲትራንያን እትርከብ ኮይና፡ ሰብ ካብ ዘይነብረለን ጽቡቓት ደሴታት ሓንቲ እያ።
ማውሮ ኣብዛ ደሴት ዝነበሩ ብሕታዊ ሰብ እዮም። ካልእ ዝተረፈ ብሙሉኡ፡ ናይ ተፈጥሮ ጸጋ እዩ።
ኣብ ዝሓለፈ ዓመት ግን፡ ሰብ ዋና እታ ደሴት ውጽኡልና  ምስ በልዎም ደንጽዩም ቀንዩ።
ግናኸ ካልእ ኣማራጺ ኣይነበሮምን። ካብታ ን32 ዓመታት ንብሕቶም ዝነበሩላ ደሴት ለቒቆም ክወጽኡ ጥራሕ እዩ ነይርዎም።
ጸገም የለን፤ ክወጽእ እየ። እቶም ሓደሽቲ ሰፈርቲ ደሴት ቡዴሊ ግን ከምታ ን32 ዓመታት ዝሓብሐብክዋ ከም ዝከናኸንዋ፡ ቃል ይእተውለይ ኢሎም።
እቶም ሽማግለ፡ ምስ ሰብ ተፈላልዮም እዚ ኩሉ ዓመታት ክነብሩ እንከለው፡ መብራህቲ ዝረኽቡ ካብ ሶላር ካብ ጸሓይ ብርሃን ዝርከብ ሓይሊ እዩ ነይሩ።
ኣብ እዋን ክረምቲ፡ ካብ 30 ክሳብ 40 መጻሕፍቲ የንብቡ ነይሮም።
ብኸመይ ነበይንኻ ብዘይ ዓርኪ ትነብር ኢሎም ዝሓቱኒ ኣለዉ። ብዙሓት መሓዙት ነይሮምኒ ንሳቶም ድማ፡ መጻሕፍቲ እዮም ክብሉ ኣብ ዙርያ ህይወቶም ኣትኲሩ ኣብ ዝተሰርሓ ሰነዳዊ ፊልሚ ተዛሪቦም።
እቶም ኣዕሩኽተይ ድማ ክሒዶምኒ ኣይፈልጡን ኢሎም።
ምንጪ ስእሊ
ደሴት ቡዴሊ
እዞም ሽማግለ፡ ቅድሚ ኣርባዕተ ዓመታት ምስ ቢቢሲ መደብ ኣውትሉክ ኣብ ዘነበሮም ጻንሒት፡ ኣብ ህይወት ዘበኖም ዓላውን ዘይተለምዱ ነገራት ምግባር ዝፈትዉን ከምዝነበሩ ጠቒሶም ነይሮም።
ሚስተር ሞራንዲ ብሙያ፡ ናይ ስፖርት መምህር እዮም።
ኣብቲ እዋን ቃለ መሓትት፡ ስለ ምንታይ ዓለም ይኣኽለኒ ኢሎም ከምዝመነኑ ተሓቲቶም ነይሮም።
ኣብ ሕብረተሰብና ዓሲሉ ብዘሎ ናይ ሕሊና ኣልቦ ኩነት ኣዝየ ሓዚነ። ህዝቢ ንብልጭልጭ ነገራት ዘርእዮ ስሰዐ፤ በቲ ዝተጨማለቐ ፖለቲካ ጣልያን ድማ ሓዚነ። ስለዝኾነ ናብ ተፈጥሮ ንምጽጋዕን ንምቕራብን፡ ካብዚ ብልጭልጭ ዝበዝሖ ዓለም ግልስ ክብል ወሲነ። ሰብ ናብ ዘይብሉ ደሴት ዝኸድኩ ብዚ ምኽንያት እዩ ኢሎም ነይሮም ንቢቢሲ።
ካብ ሰብ ተፈልዮም ክነብሩ ምስ ወሰኑ፡ ንሶምን መሓዝቶምን ብቐዳምነት ላ ማዴላና ናብ ዝተብሃለ ስፍራ ከይዶም ብምሽቃል፡ ንመጻኢ ዝኸውን ገንዘብ ንምውህላል እዮም ፈቲኖም።
ኮይኑ ግና፡ ኣብ ደሴት ቡዴሊ እንትበጽሑ፡ ሓለውቲ እታ ደሴት ይለቁ ምንባሮም ምስ ፈለጡ፡ ሞራንዲ ኣነ ኣብዚ እየ ዝተርፍ ኢሎም ንብሕቶም።
ሕዚ ናብ ህዝቢ ዝተሓወሱ ድሕሪ 32 ዓመታት ንበይኖም ድሕሪ ምንባሮም እዩ።
ኣብታ ደሴት ምስ ሰብ ከይተራኸብኩ ን32 ኣመታት እንትነብር ሓደ መዓልቲኳ ሓሚመ ኣይፈልጥን። ኣብ እዋን ክረምቲውን ኣስዒሉኒ ኣይፈልጥን። ኣዝዩ ጽቡቕ እዋን እየ ኣሕሊፈ ኢሎም።
ሞራንዲ ካብዚ ደሴት ክባረሩ ምስ በሉ፡ ብዙሓት ጣልያናውያን ናይ ተቓውሞ ፊርማ ኣተኣኻኪቦም ንመንግስቲ ኣቕሪቦም ነይሮም።
መንግስቲ ነቶም ሽማግለ ስብኣይ፡ ካብቲ ደሴት ከየባርር ልዕሊ 70 ሽሕ ፊርማ ተኣኻኺቡ።
ኣብ ዝሓለፈ ሰንበት ንጋርድያን ጋዜጣ ከምዝበልዎ ግና፡ ዝተረፈ ህይወቶም ኣብ ሓንቲ ንእሽቶ ኣፓርትመንት ከምዘሕልፍዎን፡ እታ ክፍሊ ናብ ባሕሪ ዘማዕዱ መስኮት ስለዘለዋ፡ ነቲ ባሕሪ እናረአዩ ከምዝውዕሉ ተዛሪቦም።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
መአዛ ሓደራ ትበሃል። ቅድሚ ሸውዓተ ዓመት ከም ጋዜጠኛ ተቖጺራ።
እንተኾነ ብሰንኪ ጾታኣ፡ ካብቲ ንኣርባዕተ ዓመታት ዝሰርሓትሉ መደበር ቴሌቪዥን ኢትዮጵያ ምስንባታ ኣብ ኢትዮጵያ ጋዜጠኝነት ንደቀንስትዮ ቀሊል ከም ዘይኮነ ዘርኢ እዩ።
ናይ ስራሕ መሰናበቲ ወረቐት ቅድሚ ምእታዋ ቅድሚ ወርሒ ኣቢሉ ብዘይትፈልጦ ምኽንያት ንደቂ ኣንስትዮ ዝምልከት ጸብጻብ ከይትሰርሕ ከም ዝተኸልከለት ትዝክር።
እቲ ሓዲሽ ዝተሸመ ሓለቓኣ ብዛዕባ ደቀንስትዮ ኣብ ዝምልከት ስራሕ፡ ስማ ምስ ዝሩቋሕ ብኣወዳት ጋዜጠኛታት እዩ ዝትከኣ።
ስለምንታይ ከምኡ ይግበር ኣሎ ኢላ ምስ ሓተተት፡ ፌሚኒስት ኣንስትያዊ ዝምባለ ሒዝኪ ጋዜጠኛ ክትኮኒ ኣይትኽእልን ኢኺ ዝብል ምላሽ ከምዝተዋህባ ትዛረብ።
ነገራት ብማዕርነት ምርኣያን ኩሉ ሻብ ስለምንታይ ዝብል ሕቶ ስለ እተቕርብን ሓለቓኣ ባህ ከም ዘይብሎ ተረድእ።
እቲ ነገር ብኣጋጣሚ ዝተኸስተ ኣይኮነን።
ኣብቲ እዋንቲ ኣደ ትሽዓተ ወርሒ ሕጻን እያ ነይራ። ንሓላፊኣ ንውላዳ ኣኽቲባ ንስራሕ ክትመጽእ ፍቓድ ክትሓትት እንከላ፡  ካብ ስራሕ ክትበዅሪ ኣይትኽእልን ኢኺ ይብለኒ ትብል።
ናይ ሰለስተ ዓመት ፍቓድ ኣይወሰድኩን ነይረ። ኣብ ርእሲኡ ብመሰረት ሕጊ እቲ ትካል ውላደይ ንከኽትብ ፍቓድ ክሓትት ይኽእል እየ ክትብል ተረድእ  ግን ኣይተፈቕደላን።
ጓላ ስለ ዝሓመመታ፡ ናይ ክልተ መዓልቲ ዕረፍቲ ምሕታታን ብነዊሕ ዓመታት ናይ ስራሕ ልምዲ ካብ እትበልጻ መሓዝኣ ኣዝዩ ዝተሓተ ናይ ደሞዝ ወሰኽ ብምርካባን ከኣ እያ ስርሓ ክትገድፍ ተገዲዳ።
እቲ ውሳነ ምስ ብቕዓት ዝተኣሳሰር ዘይምዃኑ ከኣ ዝያዳ ኣቖጢዑዋ።
ሰለስተ ቖልዑ ዝወለዱ ደቂ ተባዕትዮ መሳርሕተይ እኮ ክሳብ ሕጂ ይሰርሑ ኣለው ብምባል ኣብ ልዕሊ ጾታ ዘሎ ኣፈላላይ ተረድእ።
እተን ናብ ቴሌቪዥን ዝቐርባ ደቂ ኣንስትዮ ዕድመአን ጽባቐአንን እምበር ብዘቕርበኦ ትሕዝቶን ብቕዓትን ዘይምዘዛ ምዃነን ከኣ ዚያዳ የሕርቓ።
ጓል ኣንስተይቲ ጋዜጠኛ ዝጽሓፈቶ ዜና ዝእርም ዘይኮነ ኣብ እትጥቀሞ መመላኽዕን ክዳናን ሰዓታት ዘባኽን ሰብዩ ዘሎ። ንግሆ ንኤዲቶርያል ክንእከብ እንከለና ኣብ ናይታ ጓል ኣንስተይቲ ኣከዳድና እምበር ኣብቲ ናይ ወዲ ተባዕታይ ባድላ ኣይነተኩርን ኢና ትብል።
መመላኽዒ ክትገብር ፍቓደኛ ዘይኮነት ጓል ኣንስተይቲ ጋዜጠኛ ኣብ ቴሌቪዥን ክትቐርብ ከም ዘይከኣል ዘጋጠማ ተሞክሮ ብኣብነት ብምጥቃስ ተብርህ።
ዋላኳ ናይ ስራሕ ልምዲ እንተለዋ ክትኳሓሓልን ቀምሽ ክትክደንን ብዘይምድላያን ዝተፈላለዩ ጸገማት ከም ዘጋጥማ ትዛረብ።
መብዛሕትአን ደቂ ኣንስትዮ ቀረጻ ምስ ተወድአ ኩሕለን ኮነ  ሰብ ሰርሖ ጸጉረን ከኣልያ እየን ዝህወኻ። ኣወዳት ግን ንቀረጻ ዓሰርተ ደቒቕ ክተርፎ እንከሎዮም ዝመጽኡ። ኣብቲ ዘቕርቡዎ መደብ ከኣ የድህቡ ብምባል ነቲ ዘሎ ኣፈላላይ ትገልጽ።
ወሲኻ፡ ናይ ደሞዝ ወሰኽ ክግበር እንከሎ፡ ብኣርባዕተ ዓመት ናይ ስራሕ ልምዲ ዝበልጻ ጋዜጠኛ ዝተዋህባ ወሰኽ ደሞዝ ካብ ናተይ ብሓሙሽተ ሽሕ ብር ይዛይድ ነይሩ ትብል።
ስለ ምንታይ እዩ ክንድዚ ዝኣክል ፍልልይ ምስ በልኩ፡ ንሳ ኣብ ቴሌቪዥን ስለ እትቐርብ ኣብ ዘይኮነ ቦታ ክትረአን ዘይከውን ክዳን ክትክደንን ኣይንደልን ኢና ዝብል ምላሽ ተዋሂቡኒ። ብናይ ስራሕ ብቕዓትን ክእለትን እንተዝኸውን ምዓገብኩ፤ እቲ ዝሃቡኒ ምላሽ ግን ግቡእ ኣይኮነን ከኣ ትብል።
ምንጪ ስእሊ መዓዛ ሃድራ
ጋዜጠኛ ቤቴልሄም ነጋሽን ቴዎድሮስ ሃይለማሪያምን ጾታ ኣብ መራኸቢ ብዙሓን ኢትዮጵያ ብዝብል ኣርእስቲ ዝቕረቡዎ መጽናዕታዊ ጽሑፍ፡ ኣብ ሸውዓተ ትካላት ሚዲያ ዘሎ ተሳትፎ ሓላፍነት ስራሕ ደቂ ኣንስትዮ ዳህሲሱ ነይሩ።
እዚ መጽናዕቲ፡ ኣመራርሓ ወሃብቲ ውሳነ ኤዲቶሪያልን ስሩዕ ምሕደራን ክብል ኣብ ክልተ መቒሉ ይፍትሽ።
ብዙሓት ደቂ ኣንስትዮ ሰራሕተኛታት ኣለውኦ ኣብ ዝብሃል ፋና ብሮድካስቲንግ ኮርፖሬት ካብ ዘለው 25 ሓለፍቲ፡ ጓል ኣንስተይቲ ሓንቲ ጥራሕ እያ።
ውሳነ ኤዲቶሪያል ካብ ዝህቡ ሓለፍቲ ከኣ እተን 40 ሚኢታዊት ደቂ ንስትዮ እየን።
ኢትዮጵያ ብሮድካስቲንግ ኮርፖሬት፡ ኣብ ኢትዮጵያ ብልዑል ቑጽሪ ሰራሕተኛታት ይቖጽር ዝብሃል ማዕከን ዜና እዩ።
እዚ ትካል ካብ ዘለውዎ 64 መራሕቲ፡ እተን 13 ጥራሕ እየን ደቂ ኣንስትዮ።
ካብቶም ናይ  ኤዲቶሪያል ውሳኔ ዝህቡ ከኣ  166 ሚኢታዊት ጥራሕ እየን ደቂ ኣንስትዮ።
እቲ መጽናዕቲ ከም ዘረድኦ፡ እቲ ኤሌክትሮኒካዊ ሚዲያ ካብ ናይ ሕትመት ሚዲያ ብዝሓሸ ደቂ ኣንስትዮ ናይ ምቑጻር ዕድል ኣለዎ።
ቑጽሪ መራኸቢ ሓፋሽ ሕትመት እናነከየኳ እንተመጽአ ደቂ ኣንስትዮ ጋዜጠኛታት ኣብ ጋዜጣታትን መጽሄታትን ብዙሕ ኣይጸንሓን።
ኣብ ናይ ሕትመት ሚዲያ ንኣርባዕተ ዓመት ዘገልገለትን ኣብዚ ቐረባ እዋን ብምኽንያት ጾታኣ ስርሓ ዝገደፈትን ፋሲካ ታደሰ፡ ኣብ ሕትመት ስለምንታይ ውሑዳት ደቀንስትዮ ጥራይ ከምዘለዋ ተረድእ።
ፋሲኻ፡ ንሸሞንተ ዓመታት ብሞያ ጋዜጠኝነት ክትሰርሕ እንከላ፡ መዓልታዊ ደቂ ኣንስትዮ ኣመራርሓ ሚዲያ ካብ ደቂ ተባዕትዮ ብዝተፈለየ ጸገማት ከም ዘጋጥመን ትዛረብ።
ነዚ፡ ሓደ መዓልቲ ጓል ኣንስተይቲ ሓላፊት ክትህልወኒያ ኢሉ ሓሲቡ ምስ ዘይፈልጥ ሰብ ፊት ንፊት ክትገጥም ትጽቢት ይግበረካ ትብል።
ብዙሓት ደቂ ተባዕትዮ ዝዓብይሉ ሕብረተሰብን ስድራቤትን ልዕልነት ወዲ ተባዕታይ ዘጉልሕ ስለ ዝኾነ፡ መሪሕነት ጓል ኣንስተይቲ ኣሚኖም ንክቕበሉ ይጽገሙዮም። ኣብ ስርሖም ነቐፌታ እንተሂብካን እንተኣዚዝካዮምን፡ ስለ ዝንዓቐትኒዩ ክብሉ ይቐንዖም ትብል።
ቅድሚ ኣዋርሕ ሓደ ወዲ ተባዕታይ መሳርሕታ ብዘዝነበላ ናይ ቃላት መጥቃዕቲ ስርሓ ጊደፋ ከም ዝወጽአት እትዛረብ ጋዜጠኛ ፋሲካ፡ ቅድሚኡውን ተመሳሳሊ ቃላት ይጥቀም እኳ እንተነበረ ብስምዒት ተደፈኡ እዩ ዝኸውን ብምባል ዕሽሽ ትብሎ ከም ዝነበረት ትሕብር።
ሓለቕቶተይን መሳርሕተይን ኣብ ዝነበርሉ እዋን ጾታዊ ጸርፊ ዘለዎ መልእኽቲ ልኡኽለይ። እቲ ንዓይ ዝበለኒ ደፊሩ ንወዲ ተባዕታይ መሳርሕቱ ክብሎ ከም ዘይክእል እፈልጥ እየ ትብል።
ፋሲካ፡ ኣብቲ እትሰርሐሉ ጋዜጣ ኣብ ዝለዓለ ሓላፍነት እትርከብ ጋዜጠኛኳ እንተኾነት፡ ነቲ ጉዳይ ልዕሊ ዓቐኑ ኣጋኒንክዮ ካብ ምባል ወጻእ ሰማዒ ከምዘይረኸበት ትዛረብ።
በዚ ምኽንያት ስረሓ ክትገድፍ ከም ዝወሰነትን እቲ ጉዳይ ኣነብ ቤት ፍርዲ ክትወስዶ ከም ዝሓሰበትን ኣውጊዓትና።
ኣብቲ እዋን እቲ ትካል፡ እቲ ሰብ ኣብ ናይ ስራሕ ቦታ ክበሃል ዝግበኦ ቋንቋ ኣይተጠቕመን። ካብኡ ወጻኢ ጸገም ኣይረኣናሉን ዝብል ናይ መጠንቀቕታ ደብዳበ ጽሒፉ።
ይኹንምበር፡ ኣቐዲሙ ኣብዚ ጉዳይ እዚ ግቡእ መርመራ ተገይሩ፡ መቕጻዕቲ ዝግበኦ እንተኾይኑ ክቕጻዕ፡ ይቕሬታ ክሓትት ዝግቦአ እንተኾይኑ ከኣ ይቕሬታ ክሓትት እዩ ዝግበኦ ብምባል ፋሲካ እቲ መስርሕ ልክዕ ኣይኮነን ክትብል ተሟጒታ።
ብዙሕ ሰብ እቲ ተግባር ብሕጊ ዘሕትት ምዃኑ ኣይፈልጥን። ነዚ ጉዳይ ዝምልከት ሕጊ ኣስራሕን ሰራሕተኛን ብግልጺ ኣቐሚጡዎ ኣሎ። ሓለፍቲ ጾታ፣ ሃይማኖትን ብሄርን መሰረት ንዝገበረ መጥቃዕቲ ወይ ዘለፋ ሕጋዊ ምላሽ እንተዘይሂቦሙሉ ንባዕላቶም ብሕጊ ይሕተቱ እዮም። ነዚ ዝመዓራረ ውሳኔ ብዘይ ምውሳዶም ኣብቶም ተሪፎም ዘለው ሰራሕተኛታት ዘመሓላልፎ መልእኽቲ የተሓሳስበኒ እዩ ኢላ።
ነፃነት ፕሬስ ምስ መሰልን ድሕነትን ደቂ ኣንስትዮ ጋዜጠኛታትን
ተወካሊት ሃገራት ትሕተ ሰሃራ ሲፒጄ ሙቱኪ ሙሞ፡ ደቂ ኣንስትዮ ሰራሕተኛታትን ሓለፍትን ዘይብሉ ትካላት ናይ ፕረስ ነጻነት ጸገም ኮይኑ እውን ክርአ ይከኣል እዩ በሃሊትያ።
ብፍላይ ኣፍሪቃውያን ደቂ ኣንስትዮ ልክዕ ከም ደቂ ተባዕትዮ መሳርሕተን ዝተፈላለየ ጸገማት የጋጥመን እዩ።
ኣብ ርእሲኡ ከኣ ከም ደቀንስትዮ ካልእ ተወሳኺ ጸገም የጋጥመን። ብሰንኪዚ ኣብቲ ሞያ ንኽቕጽላ ጸገም ይኾነን ትብል።
ኣብ ኡጋንዳ ተቓዋሚ ፓርቲ ንዝህቦ መግለጺ ክሰምዑ ኣብ ልዕሊ ዝተኣከቡ ጋዜጠኛታት ዘጋጠመ መጥቃዕቲ ኩል ግዜ ይዝከረኒ። ፖሊስ ነቶም ደቂ ተባዕትዮ ክሃርሙዎም እንከለው እታ ጓል ኣንስተይቲውን ማዕሪኦም ተሃሪማን ተኣሲራንያ። ይኹንምበር፡ እቲ ሕብረተሰብ ደቂ ኣንስትዮ ክሰርሕኦ ኣለወን ኢሉ ምስ ዝጽበዮም ስራሕቲ ስለ ዘዘተኣሳስሮ፡ ጓል ኣንስተይቲ ተወሳኺ ጸገማት ትጻወር ክትብል ተረድእ።
ወሲኻ፡ ኣብዚ ግዳይ ዝነበረት ጓል ኣንስተይቲ ጋዜጠኛ፡ በዓል ቤታ ወይ ንስራሕኺ ወይ ድማ ንዓይ ምረጺ ከም ዝበላ ኣንቢበየ ትብል።
ደቂ ኣንስትዮ ጋዜጠኛታት፡ ካብ ሓለፍተን፣ መሳርሕተንን ዝነብራሉ ሕብረተሰብን ካብ ዘጋጥመን ጸቕጢ ንምህዳም ዝፈትውኦ ስርሐን ክገድፋ እንከለዋ፡ ንርእሰን ግዳያት ከም ዝገብራ ሙቱኪ ሙሞ ተረድእ።
ይኹንምበር፡ ደቂ ኣንስትዮ ዘይብሉ ሚድያ ዝረኽቦ ሓበሬታ ብዙሕነት ስለ ዝጎድሎ እቲ ሕብረተሰብ እዩ ዝጉዳእ፤ እዚ ከኣ ምስ ናጽነት ፕረስ ዝተኣሳሰር እዩ ትብል።
ኣብዚ ቀረባ እዋን ዝተኻየደ መጽናዕቲ ከም ዘመላኽቶ፡ ደቂ ኣንስትዮ ጋዜጠኛታት ልዕሊ መዘናታተን ደቂ ተባዕትዮ ግዳይ ዲጂታላዊ መጥቃዕቲ ይኾና።
ብሰንኩ ድማ እተን ደቀንስትዮ ካብቲ ጸቕጢ ንምግልጋል ርእሰ ምመያ   ይገብራ። እዚ ከኣ ኣብ ናጽነት ፕረስ ጸቕጢ የሕድር ኣሎ ክትብል ንቢቢሲ ኣረዲኣ።
ሲፒጄ ማዕረ ጋዜጠኛታት መሰላት ሕብረተሰብ እውን ከም ዘገድሶ እትገልጽ ሙቱኪ መራኸቢ ብዙሓን ብደቂ ኣንስትዮ ጋዜጠኛታት እንተተመሪሑ ብተዘዋዋሪ ኣብ ናጽነት ፕረስ ተራ ኣለዎ ትብል።
ሓደ ትካል ኣበየናይ ክፋል ናይቲ ስራሕ ገንዘቡ ከምዘውፍር ዝውስኑ እቶም ሓለፍቲ እዮም። ጓል ኣንስተይቲ ሓላፊት ዘይብሉ ትካል ከኣ ውክልና ደቂ ኣንስትዮ ስለ ዝጎድሎ ኣብ ናጽነት ፕረስ ጸቕጢ ዝፈጥር ውሳነ ክውስን ይኽእል እዩ። እቲ ነገር ግን ኣብ ፕረስ ጥራሕ ዘይኮነ ኣብ ኩሉ ዓውደ ቁጠባን ፖለቲካን ክኸውን ኣለዎ ትብል።
እቲ ዘጋጠማ ፈተና ዓይነ ከም ዘንቁሐላ እትዛረብ መኣዛ፡ ኣብዚ እዋን ኣብ ናይ ገዛእ ርእሳ ዩቲዩብ ኣብ ዝተፈላለየ ዓውዲ ዝነጥፋ ደቂ ኣንስትዮ ብምዕዳም ንመናእሰይ ደቂ ኣንስትዮ ማዕዳ ዝልግሱ መደባት ተቕርብ ኣላ።
ደቀንስትዮ ኣብ አእዳወን ሚድያ ሒዘን ከብቅዓ ስቕ ኢለን ክጭቆና ከም ዘይብለን ትገልጽ።
እተን ኣቐዲመን ሞያ ጋዜጠኝነት ዝጀመራ ደቂ ኣንስትዮ፡ ነተን ጀመርቲ መገዲ ክመርሐአን ይግባእ ብምባል ንሓድሕድና ከም ኣሓት ክንተሓጋገዝ ኣሎና። ከምኡ እንተገይርና እተን ጽባሕ ዝጅምራ ደቂ ኣንስትዮ ካብ ባዶ ኣይብገሳን ኢላ።
ጓል ኣንስተይቲ ጋዜጠኛ ምስ ሰብ ክትረዳዳእ እንተኽኢላ፣ ክትዛነን እትደልዮ ነገር ክትገብርን እንተተራእያ ትሕመ፤ ከምኡ ዘይትገብር እንተኾይና ከኣ ፈላሲት እያ ትበሃል ዝበለት መኣዛ እዚ ተኣልዩ ጓል ኣንስተይቲ ጋዜጠኛ ብኣከዳድንኣ፣ መልክዓን ጸጉራን ዘይኮነስ ብእትሰርሖ ስራሕ ክትምዘን ክርኢ ሕልሚ ኣለኒ ኢላ።
ትካላት ሚድያ ድሕነት ጋዜጠኛታቶም ኣብ ግምት ዘየእተውሉ ምኽንያት ግደ ማሕበራት ሞያ ስለ ዝተዳኸመዩ ዝበለት ጋዜጠኛ ፈሲካ ብወገና፡ መሰል ደቀንስትዮ ጋዜጠኛታትን ካልኦትን ክጠሓስ እንከሎ ኣብ ኣደባባይ ወጺኡ ዝካታዕ ትካል ዘይምህላው እውን ካልእ ጸገምዩ ትብል።
እተን ምንቅስቓሳት ደቂ ኣንስትዮ ፌሚኒስት ግሩፕስ ስርሐን ዘይምስረሐን እውን ካልእ እዩ ኢላ ትኣምን።
ኣብ ኣዲስ ኣበባ ብዙሓት ምንቅስቓሳት ኣንስታውነት ፌሚኒስት ኣለዋ፤ ግን እቲ ሓይለን ኣብ ካልእ እየን ዘባኽንኦ። ነዘን ማሕበራት ስልጠና ብምሃብ ንውሽጠን ክርእያ ክንገብር ኣለና ኢላ።
ሙቶኪ ብወገና ትካላት ሚድያ ንደቂ ኣንስትዮ ጋዜጠኛታት ኣብ ውሽጢ ትካሎም ዘሎ ጥራሕ ዘይኮነ ኣብ ግዳም ዘጋጥመን መጥቃዕቲ እውን ኣድህቦ ክገብርሉ ኣለዎም ትብል።
ኣብ መላእ ዓለም ኣብ ከምዚ ዝኣመሰለ ጉዳያት ዝሰርሓ ብዙሓት ትካላት ከምዘለዋ ብምዝኽኻር ደቀንስትዮ ጋዜጠኛታት ነተን ትካላት ብምርካብ ኣገልግሎት ክረኽባ ከምዝኽእላ ትመክር።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ብግብረ ራዕዲ ተሰይሙ ነይሩ፤ ከም ጉንበት 7 ን ኦብነግን ብረት ኣልዒሉ ኣብ በረኻ ኤርትራ ከርተት ኢሉ። ምምሕዳር ኣብይ ኣሕመድ ስልጣን ምስ ሓዘ ናብ ኢትዮጵያ ተመሊሱ። ኣብዚ እዋን ኣብ ክልል ዓፋር ልዑል ተቐባልነት ካብ ሞንጎ ዘለዎም ውድባት ሓደ እዩ። ውድብ ህዝቢ ዓፋር ብኢንግሊዘኛ ኤፒፒ  ተባሂሉ ይፅዋዕ።
ምስ ኣቦወንበር እቲ ውድብ ኣይተ ሙሳ ኣደም ኣብ ዋና ዋና ጉዳያት ህዝቢ ዓፋር ንውሕ ዝበለ ፃንሒት ጌርና ኣለና።
ቢቢሲ፡ ውድባት ስለዝበዝሓ  እስኪ ብዛዕባ ናትካ ውድብ ብሓፂሩ ኣፋልጠና
ብኣቆፃፅራ ኣውሮጳውያን 2010 እዩ ተመስሪቱ። ብድሕሪኡ ግን ሕጋውነት ኣይነበሮን። ኣብዚ ዝነበረ ነገር ስለዝፈረሰ ግብረ ራዕዲ ተሰይሙ፣ ኣባላቱ ተበቲኑ፣ ክንስደድ ተገዲድና።
ቢቢሲ፡ ክንደይ ዝኣኽሉ ወተሃደራት ኔሮምኹም
ኣስታት 3 ሽሕ ዕጡቓት ወተሃደራት ኔሮምና። ኣብ ኤርትራ እዮም ኔሮም።
ቢቢሲ፡ ኣብዚ እዋን ወተሃደራትኩም ኣበይ እዮም ዘለዉ
ድሕሪ ለውጢ በብቑሩብ ኣእቲናዮም። ብጠቕላላ ወተሃደራትና መሊስና ተጣይሾም እዮም። ኣብዚ ሰዓት ወተሃደራዊ ክንፍና ዜሮ ምኢታዊት እዩ።
ቢቢሲ፡ ክንደይ ዝኣኽሉ ኣባላት ኣለኩም
ብቐዋምነት ወርሓዊ ክፍሊት ዝኽፈሎም 250 ሽሕ ኣባላት ይኾኑ።
ቢቢሲ፡ ንምንታይ እዮም ናይ ዓፋር ጉንበት 7 ዝብልኹም
ሎሚመዓልቲውን ሓደ ጋዜጠኛ ነዚ ይሓተኒ ኔሩ። ምስ ጉንበት 7 ርክብ ኣለኩም ይበሃል ኢሉኒ።
ጉንበት 7 ኣሎ ድዩ ኢለዮ።
ቢቢሲ፡ ምናልባት እቲ መንፈስ ኢዜማ ወሪስዎ ኢልና ንሓዞ እሞ፡ ነቲ ሕቶ ንቐፅል። ንምንታይ እዚ ሳጓ መፂኡ ተለኣኣኽቲ ጉንበት 7 ዝብልኹምውን ኣለኹም
ውድብ ህዝቢ ዓፋር ክፍጠር እንከሎውን ዘግልል ኣተሓሳስባ የብሉን። ኣኽራሪ ኣይኮነን። ማእከላይ  ፖለቲካዊ ኣካይዳ እዩ ዝመርፅ።
ጉንበት 7 ኣብ ግዘ ቃልሲ ዝተሓባበረና ናይ ቃልሲ መሻርኽቲ ውድብ እዩ።  ኣብ ኤርትራ እንከለናውን ሰፊሕ ርክብ ኔሩና፤ ኣብ ወፃኢ እንከለናውን፡ ኢትዮጵያ ናሽናል ሙቭመንት ዝበሃል ምንቅስቓስ ኔሩና።  ኣብ ውሽጢ እዚ ምንቅስቓስ እኒ በዓል ሌንጮ ባቲ ዝነበርዎ ውድብ፣ ምንቅስቓስ ሓርነት ሲዳማ፣ ንሕናን ጉንበት 7ን ኔርና።
ኣብዚ እዋን ጉንበት 7 ውን ፈሪሱ፤ ንሕና ድማ ከም ብሓድሽ ተወዲብና ኢና ዘለና። ኢዜማ ኣሎ።  ኢዜማን ውድብናን ፅቡቕ ርክብ እዩ ዘለና። እዚ ዋላ ሓደ ዝሕባእ ነገር የብሉን።
ብደረጃ ፖለቲካዊ ኣተሓሳስባ ግና ሓደ ኢና ማለት ኣይኮነን።
ቢቢሲ፡ መሰረታዊ ኣፈላላይኩም እንታይ እዩ
ንኣብነት ኣብ መንግስታዊ  ኣወዳድባ፡ ንሕና እቲ ዘሎ ኣዋዳድባ ፌደራል ክቕፅል ኣለዎ፡ ፀገም የብሉን ኢና ንብል።
ቢቢሲ፡ ኣብ ቋንቋ መሰረት ዝገበረ ስርዓት ኣወዳድባ ፌደራል ትኽክል እዩ ኢልኩም ድኹም ትኣምኑ
እወ ኣወዳድባ ፌደራል ፀገም ኣለዎ ኢልና ኣይንኣምንን። ኣፈፃፅማ ፌደራሊዝም፣ ዝተተግበረሉ መንገድን ማኑፕሌት ዝተገበረሉ መገዲ ዝተጠምዘዘሉ ኩነትግና መርዛም እዩ ኢልና ንኣምን።
መርዛም ጥራሕ ዘይኮነስ፡ ህዝብታት መንነቶም ሒዞም ሓቢሮም ንከይነብሩ ዝገብር ሕማቕ ኣተገባብራ ኔሩ ኢልና ኢና ንሓስብ።
ኢዜማ ድማ ጂኦግራፍያዊ  ፌደራሊዝም ክህሉ ኣለዎ እዩ ዝብል። ምሳና ብጣዕሚ እዩ ዝረሓሓቕ።
ቢቢሲ፡ መንፈሳዊ ኣቦ ህዝቢ ዓፋር ካብ ሞንጎ ዝነበሩ ሱልጣን ሓንፍሬይ ኣሊማራህ ምስ ናትኩም ውድብ ዝተፈለየ ርክብ ኔርዎምዶ ክብል ክትኣትዉ ከለኹምውን ሓቢርኩም ኢኹም ኣቲኹም።
ሱልጣን ኣሊሚራህ ብጣዕሚ ናይ ቀረባ ፈታዊና ኔሮም። ብሓዎም ዝምራሕ ንዓፋር ሓራ ዘውፅእ ውድብ ኣሎ። ብመዓረ እዮም ዝርእዩና ኔሮም። ብፍላይ ምስ ናትና ውድብ መራሒ ዶር ኮንቴ ሙሳ ልባዊ ርክብ ኔርዎም። እንክስደቱ ልዑል ኣቀባብላ ኢና ጌርናሎም።
ቢቢሲ፡ ነዚ ሕቶ ብዘይ ምኽንያት ኣየልዓልኩን ኣይተ ሙሳ። እቶም ሱልጣን ምሳኹም ወጊኖም ማለት ናይቲ ፀዋታ ሕጊ ስለዝቕይር እዩ። ንሶም ኣብ ክልል ዓፋር ኣያቶላህ ማለት እዮም። ብፖለቲካ ባሪኾምኩም ማለት ዓብይ ፖለቲካዊ ዓወት እዩ። ናይ ድጋፍ መሰረትኩምውን የደንፍዖ እዩ።
ልክዕ ኢኻ። እዚ ከከም ሰቡ ርድኢት እዩ ዝፈላለ። ንሕና ከም ፕሮግራም ደረጃ፡ ንሽማግለታት ዓዲ፣ ገዳይም ተጋደልትን መንፈሳዊ ኣቦታትን ፕሮግራም ቀሪፅና ኢና ንንቀሳቐስ። ንሽማግለታት ዓዲ ፍሉይ ቦታ እዩ ዘለና። ዓርሱ ዝኸኣለ ባይቶ ቻምበር ኣዳሊና ኢና።
ቢቢሲ፡ ንሱ ደሓረ ክንምለሶ ኢና። ካልእ ሕቶ ከልዕል። ውድብኩም ብዛዕባ ደቂኣንስትዮ የገድሶ ድዩ ንኣብነት ኣብ ብርኪ ኣመራርሓ ደረጃ ክንደይ ደቂኣንስትዮ ኣለዋኹም
ንሕና፡ ተሳትፎ ደቂኣንስትዮ ከም ዋዛ ኣይንርእዮን። ደቂኣንስትዮ ብዘይገደብ ፖለቲካዊ ተሳትፎ ንክገብራ ኢና ንቃለስ። ጓል ኣንስተይቲ ዓፋር  ከም ካልኦታት ከባብታት ኩነታት ዝተጠዓዓመላ ኣይኮነትን። ደቂ ኣንስትዮ ዓፋር ናብ ሜዳ ፖለቲካ ምምፃእ ንባዕሉ ቀሊል ስራሕ ኣይምሰልካ። እዚ ኮይኑውን ግና፡ ብዙሓት ደቂ ኣንስትዮ ኣባላትን ደገፍትን ኣለዋና። መናእሰይ ደቂኣንስትዮ ብስፍሓት ተፀንቢረን ፖለቲካ ንክሰርሓ ክንገብር ኢና።
ቢቢሲ፡ ብኣሃዝ ኣደጊፍካ ንገረኒ፤ ክንደይ ኣባላት ብደረጃ  ፈፃሚ ስራሕ ኣለዋ
ካብ 11 ፈፃሚ ስራሕ እተን ኣርባዕተ ደቂ ኣንስትዮ እየን። ቀንዲ ሓላፍነት ዝሓዛውን እየን።
ብደረጃ ማእኸላይ ኮሚቴ 45 ኣባላት ኣለዉ፤ ካብዚኦም እተን 15 ደቂኣንስትዮ እየን። ውሑድ ቁፅሪ ከምዝኾነ ንፈልጥ ኢና፤ ግና ብስፍሓት ንሰርሐሉ ኢና ዘለና።
ካብ ውድባት ፖለቲካ ኢትዮጵያ ካብ መብዛሕትአን፡ ብተሳትፎ ደቂኣንስትዮ ንሕና ዝሓሽና ኢና። ቦርድ መረፃውን ኣብዚ ጉዳይ ዘውፅኦ መፅናዕቲ ኣሎ።
ኣባና ብደረጃ ኣባላት 34 ሚእታዊት ደቂኣንስትዮ እየን። ዋላኳ እዚ ንእሽተይ ቁፅሪ እንተመሰለ፡ ብደረጃ ሃገር ግና እቲ ዝዓበየ 38 ሚእታዊት እዩ።
ሓቂ ንምዝራብ ንሕና ደቂኣንስትዮ ናብ ቅድሚት ንምምፃእ ቆራፃት ኢና፤ ግና እቲ ስራሕ ቀሊል ኣይኮነን።
ቢቢሲ፡ ጓልኣንስተይቲ ዓፋር ለይቲ ወፅያ ምሸት እያ ትኣቱ። ዕንጨይቲ ኣርያ፣ ምጉሳይ፣ ማይ ምቕዳሕ ኣብ እንግድዓ እታ ጓልኣንስተይቲ እዩ። ጓልኣንስተይቲ ዓፋር ፖለቲካ ንክትሰርሕ እንታይ ዝተመቻቸወላ ነገር ኣሎ
ኣበርቲዕና ብትኹረት ስለዝራሕና ኢና ኣብዚ ኣሃዝ እዚ በፂሕና።
ቢቢሲ፡ እንተድኣ ተመሪፅኩም ባይቶ ዓፋር በዓል ክልተ ቻምበር ንምግባር ሓሲብኩም ኣለኹም። ባህላዊ ሽማግለታት ዝውከልሉ ባይቶ ክህሉ እዩ። እዚ ንምንታይ ኣድልዩ ኣብ ድሕሪት ዘሎ ፖለቲካዊ ምኽንያት እንታይ እዩ
ፅቡቕ ብደረጃ ክልል ኮነ ሃገር ዘካትዐና ነገር ኣሎ። ወይ ዘበናዊ ኣይኾንናን፡ ወይ ኣብ ናይ ባዕልና ባህሊ ዘበናዊ ፖለቲካ ኣይፈጠርናን። ኣብ ማእኸል ዕንክሊል ንብል ዘለና ህዝቢ ኢና። ተታሊልና ኢና።
እቲ ምኽንያት ናብ ባዕልኻ ምምላስ እዩ። ንሕና ከም ባይቶ ደረጃ ክልተ ባይቶታት ክህልወና እዩ። እቲ ሳልሳይ ድማ ኣማኻሪ ባይቶ ይበሃል።
እቲ ፈላማይ ባይቶ ብህዝቢ ብዝመረፁ ኣባላት ባይቶ ዝምላእ እዩ።
እቲ ካልኣይ  ካብ ዝተፈላለዩ ትካላት ብፍላይ ድማ ሃይማኖታውን ባህላዊን ኣቦታት፣ገዳይም ተጋደልቲ ዝወከልሉ እዩ።
ሽማግለታት ዓፋር ኣብ ውሽጢ ዝኾነ ፖለቲካዊ ውድብ ይምፅኡ፡ ንህዝብናን ሃገርናን ዋጋ ከፊሎም፣ ወዲቖም ተላዒሎም፣ ብዙሕ ርእዮም እዮም።
ፈተና ፀላእና እዞም ሽማግለታት ውህሉል ፍልጠት ኣለዎም፤ ነዚ ግቡእ ቦታ ክንህብ ይግባእ።
መንግስቲ ፈንክሽን ክገብር እንከሎ ባህላውን ዘበናውን ምምሕዳር ኣጣሚሩን ኣተዓሪቑን ክኸይድ ኣለዎ ኢልና ንኣምን።
ነዚ እዩ ክልቲኡ ቻምበር ኣድልዩ፤ ኣብ ሞንጎ ዘማኽር ባይቶ ኣሎ።
እቲ ዘማኽር ባይቶ፡ ኣብ ዝኾነ ክፋል ዓለም ዝርከቡ ተወለድቲ ዓፋር ዝሓቖፈ እዩ፡፡ እዚ ድማ ነቲ ባህላዊ ባይቶን ላዕለዋይ ቤት ምኽርን ከም ድልድል ኮይኑ የራኽብ፡፡
ቢቢሲ፡ ህዝቢ ዓፋር ኣብ ታሪኽ ኢትዮጵያ ግዝኣታዊ ሓድነት ንምኽባር ካብ ቱርኪ፣ ግብጽን ፖርቱጋልን ንዝመጹ ወረርቲ ብምምካት እዩ ዝፍለጥ፡፡ ህዝቢ ዓፋር ነዚ ተግባሩ ኣብ ኢትዮጵያ ግቡእ ቦታ ተዋሂብዎ ኢልኩምዶ ትኣምኑ ወይስ ተረሲዑ እዩ
ህዝቢ ዓፋር ኣብ ታሪኽ ኢትዮጵያ ብፍላይ ንሉእላውነትን ሓድነትን ዓብዪ ቅያ ዝፈጸመ ህዝቢ እዩ፡፡ ከም ሃገር ዘይኮነስ ከም ህዝቢ ዝመከትናዮም ዓይቲ ውግኣት ኣለዉ፡፡
ኣብ ዓፋር ፍሉጣት ዓውደ ኲናታት ኣለዉ፡፡ ግን ድማ ኣይተጽሓፉን፡፡ ብዙሓት ወረርቲ ኢትዮጵያ ንምፍራስ ኣብ ዝመጹሉ እዋን፡ ዓፋረቶት ብዙሓት ውግኣት ተኻይዶም፡ ኣብቲ ዝተጀመረሉ መሬት ክውዳእ ገይሮም እዮም፡፡ ብዛዕባ ታሪኽ ዓፋር ተዘሪቡ ድዩ ንዝበልካኒ ዝፈልጦ እዩ ዝፈልጦ፡፡ ከምቲ ናይ ካልኦት ግን ኣይተወደሰን፡፡
እቲ ህዝቢ እውን ነዚ ዝደሊ ኣይኮነን፡፡ ኣብ ጉዳይ ሃገሩ ካብ ዝኾነ ኣካል ምስጋና ኣይደልን፡፡ ምስ ጣልያን ዝተዋግኡ ዓፋረቶት ሎም እውን ኣብ ዓፋር ኣለዉ፡፡ መጺኡ ኒሻን ዝሸለሞምን ባንዴራ ዘልበሶምን ግን የለን፡፡
ቢቢሲ፡ ዓፋረቶት ንኻልእ ሰብ  እዚ ክልልካ ኣይኮነን፡ ውጻእ ክብሉ  ኣይስማዕን፡፡ እዚ ጸገም ኣብ ካልኦት ከባቢታት ዓብዪ ቅልውላው ፈጢሩ እዩ፡፡ ኣባኹም ዘሎ ነገር እንታይ እዩ
መበገሲ ናትና ባህላዊ ፍልስፍና ሓድነት እዩ፡፡ሓደ ምስ በልካ ኢኻ ክልተ እትብል፡፡ እታ ሃገር ሓደ ኮይና ምስእትጸንሕ እያ እትኽበር፡፡ ብሓደነትና ድማ ተኸቢርናላ ጸኒሕና ኢና፡፡ ዝተኸፋፈሉ ህዝቢ ኣብ ትሕቲ ባዕዳዊ መግዛእቲ ወዲቖም እዮም ዝርከቡ፡፡ ባህሎም፣ እምነቶምን መንነቶምን ስኢኖም እዮም፡፡ ሓድነትና ካብዚ ኣድሒኑና እዩ፡፡ መንነትና ከይንስእን ዝገበረና ንሱ እዩ፡፡ ዓፋር ነዚ ስለዝፈልጥ ይመስለኒ፡፡
ቢቢሲ፡ ሐዚ እውን ከምእትግለሉ ነጊርኩምኒ ኢኹም፡፡ እዚ እናሃለወ ኢኹም፡ ኣብ ጉዳይ ሓድነት ሃገር ጽኑዕ ቅዋም ኣለና እትብሉ ዘለኹም
ናዓና ናይ ምግላልን ምርሓቕን ጉዳይ፡ ምምሕዳራዊ እዩ፡፡ እዚኦም ንቕድሚት ተቓሊስካ እተትርፎም እዮም፡፡ ብሃገርካ ክትዋገ ዝገብሩኻ ኣይኮኑን፡፡
ቢቢሲ፡ ዓፋር ኣብ ፌደራል ዘለዎ ውክልና ከመይ ትግምግሞ
ኣብ ፌደራል ዘለና ውክልና ዜሮ ክበሃል ዝኽእል እዩ፡፡ ሓንቲ ሚኒስተር እያ ዘላትና፡፡ ካብዚ ወጻኢ ኣብ 20 ሚኒስተር ኤጀንሲታት፡ ብደረጃ ዳይሬክተር እኳ ሓደ ዓፋር የለን፡፡
ቢቢሲ፡ ንምንታይ ይመስለካ
ቀደም ዝተምሃረ ሓይሊ ሰብ የብልኩምን ይብሉና ነይሮም፡፡ እንተዘይተማሂርካ ናይ መንግስቲ ስራሕ ፈጻሚ ክትከውን ኣይትኽእልን፤ ሓቆም እዮም ነይሮም፡፡
ቢቢሲ፡ ሐዚኸ
ኣብዚ እዋን ኣብ ጥዕና፣ ምህንድስና፣ ሳይንስን ምምሕዳርን፡ ህዝቢ ዓፋር ካብ ማንም ኣየንእስን፡፡ ነገሩ ንዝሓለፉ 50 ዓመታት፡ ኣብ ልዕሊ ህዝቢ ዓፋር ምምሕዳራዊ ምግላል   እዩ ተኻይዱ፡፡ መንግስቲ ሃይለስላሰ  ሰበኽ ሳግም ርስቲ የብሉን ይብለና ነይሩ፡፡ ደርግን ወያነን እውን ኣብ ልዕሊ ህዝቢ ዓፋር ዘረፋን ጭፋጫፍን እዮም ዘካየዱ፡፡ ህዝቢ ዓፋር ኣብ ሃገሩ ኣበርክቶ ክገብር ዕድል ሂቦምዎ ኣይፈልጡን፡፡
ቢቢሲ፡ ካብ ተረባሕነት ተገሊልና ጸኒሕና ኢኻ ትብለኒ ዘለኻ፡፡ ግን ኩሉ ክልል ከምኡ እዩ ዝብል
ንሕና ቀዳምነት እንህቦ ንሓድነትን ሉኣላውነትን ኢትዮጵያ እዩ፡፡ ኮይኑ ግና ዓፋር ኣብታ ዓባይ ኢትዮጵያ ከኽብርን ክኽበርን ይደሊ እዩ፡፡ ክንህፍትም፣ ክንዓቢ፣ ክንለምዕ ንደሊ ኢና፡፡ ናትና ደቂ ኣንስትዮ ሕርሲ እንትመጸን ናብ ካልእ ክልል ክኸዳ ኣይንደልን፡፡ ካልእ ኣነ እየ ዝፈልጠልካ ክብለና ኣይንደልን፡፡ ዓርስና ክኢልና ደው ክንብል ኢና እንደሊ፡፡
ቢቢሲ፡ ኤርታዕለ ንቱሪስት ዘደንቕ ቦታ እዩ፡፡ ዓፋር ናይ በጻሕቲ ገነት እናሃለወት ንምንታይ እያ ቱሪስት ሓደ ለይቲ ዘይሓድረላ ከተማ ተባሂላ እንድሕር ተመሪጽኩም ኣብዚ መዳይ እንታይ ክትሰርሑ ትሓስቡ
ዳሉል ኣብ ዓለም እቲ ዝተሓተ ቦታ እዩ፡፡ ኤርታዕለ ኣብ ዓለም እቲ ዝሞቐ ከባቢ እዩ፡፡ ሉሲ ኣብ ኣዳኣር እያ ተረኺባ፡፡ ምስ መንግስቲ ፌደራል ተዘራሪብና ኣብቲ ሉሲ ዝተረኸበትሉ ከባቢ ቤተ መዘክር ሰሪሕና፡ ናብዚ መጺኣ ክትረኣይ ንደሊ ኢና፡፡ ናይ ውሽጥን ወጻእን በጻሕቲ ናባና መጺኦም ክርእዩዋ እዩ ድልየትና፡፡ ናይ ድሕነት፣ ምቾት፣ መጓዓዝያን ሆቴልን ኣገልግሎታት ዘበናዊ ክንገብሮም ሓሲብና ኣለና፡፡
ቢቢሲ፡ ድሕሪ እቲ ዝተገበረ ለውጢ ኣብ ክልልኩም ለውጢ ኣሎዶ
ሓቂ ንምዝራብ ብደረጃ ክልል ዘሎ ኣመራርሓ ዝነኣድ እዩ፡፡ ነቶም ሰባት ድማ ዓብዪ ክብሪ ኣለና፡፡ ብሓፈሻ ምፍራድ ኣካይዳና ኣይኮነን፡፡
ፕረዚደንት እቲ ክልልን ካልኦትን ምስ ውድብና ጽቡቕ ርክብ እዩ ዘለዎም፡፡ ኣብ ብዙሕ ነገር ሓቢርካ ምስራሕ ኣሎ፡፡ ኣብ ካልኦት ክልላት ብዘይተለመደ ኣገባብ ሓቢርካ ምስራሕ ኣባና ኣሎ፡፡
ናብ ታሕቲ ምስእትወርድ እዩ እቲ ጸገም ዘሎ፡፡ እዚ ነቲ ቀዳማይ ሚኒስተር እውን ተዛሪበዮ እየ፡፡ ካብ ኣዲስ ኣበባ ወጺኻ ናብ ክልላት እንትትከይድን ናብ ታሕቲ እንትትወርድን ናይ ብልጽግና ለውጢ አናጠፈአ እዩ ዝኸይድ፡፡ እቲ ታሕተዋይ መሓውር ነቲ ለውጢ ኣይፈልጦን ኢለዮ እየ፡፡ ንኣብነት ሕጹያትና ካብ ስራሕ የባርርዎም እዮም፡፡
ኣብ ገለ ከባቢ ወፍሪ ምረጹና እንትነካይድ እቲ ህዝቢ ግልብጥ ኢሉ ይወጽእ እሞ እቶም ናይ ወረዳ ካድረታት ይስንብዱ፡፡ ኣብ ክልልና ከምዚ ዓይነት ጎስጓስ ተኻይዱ ኣይፈልጥን፡፡ የሰንብዶም እዩ፡፡ ከጥፍኡና እዮም ኢሎም ስለዝሓስቡ ድማ የንከላብቱና፡፡ ኣጆምኩም ሃገርኩም እዩ ኢሎም ዘበረታትዑና ካድረታት እውን ግን ኣለዉ፡፡ ነገራት ዘይዕረዩ እንተኾይኖም ካብቲ መረጻ ከይንወጽእ ንሰግእ ኢና፡፡
ቢቢሲ፡ ነቲ ብምርባሕ እንስሳት ዝመሓደር ህዝቢ እንውክል ፓርቲ ኢና ኢኹም እትብሉ፡፡ ብኸመይ አኹም ጉዳዩ ሃገራዊ ዛዕባ እትገብርዎ
ብደረጃ ኢትዮጵያ ዝወጹ ፖሊሲታት ነቲ ብምርባሕ እንስሳ ዝመሓደር ህዝቢ ማእከል ዝገበሩ ክኾኑ ተቓስና ኢና፡፡ ቃልስና እውን ቀጻሊ እዩ፡፡
ንኣብነት ሕጊ መረጻ እንትወጽእ ኣብ ፓርላማ፡ 6 ዓንቀጻት ክመሓየሹ ጌርና ኢና፡፡ እቲ ሕጊ መረጻ ሓደ ሰብ ኣብ ሓደ ከባቢ ክመርጽ፡  ክልተ ዓመት ክነብር ኣለዎ ይብል ነይሩ፡፡ እዚ ናይቲ ብምርባሕ እንስሳ ዝናበር ህዝቢ ኩነታት ኣብ ግምት ዘየእተወ እየ ዝብል ኣልዒልና ተዓርዩ፡፡ ካልኦት ብዙሓት እውን ኣለዉ፡፡ ክትመርጽ ናይ ገዛ ቑጽሪ የድልየካ ዝብል እውን ተዓርዩ እዩ፡ ህዝብና ተንቃሳቓሲ ስለዝኾነ፡፡
ቢቢሲ፡ ኣብ ቀረባ እዋን ኣብ መዋሰንቲ ከባቢታት ዓፋርን ሶማሌን ጎንጺ ነይሩ፡፡ ክልቲኦም መራሕቲ ተራኺቦም ክንፈትሖ ኢና ኢሎም፡፡ ክፍታሕ ዝከኣል ድዩ ዝጸንሐ ጎንጺ ዓፋርን ዒሳን ከ ንምንታይ ዘይተፈተሐ
ብሓጺሩ ክምልሰልካ፡ ምንጪ ናይቲ ጸገም ናይ መንግስቲ ክፍተት እዩ፡፡ ኣቶ ሙስጠፌን ኣቶ ኣወልን ተራኺቦም፡ ምስቲ ቀዳማይ ሚኒስተር እውን ዘትዮም፡፡ ውዒሉ እንተይ ሓደረ፡ ብጽባሒቱ ብኣማኢት ዝቑጸሩ ሰባት ተዋዲኦም፡፡ ስለዚ እቲ ጸገም ብዘረባ ኣይፍታሕን፡፡ ትኽክለኛ ናይ ምፍታሕ ድልየት ኣይነበረን፡፡
ቢቢሲ፡ ናይ ክልል ፍሉይ ሓይሊ ኣብ ምውዳብ ትኣምኑዶ
ፍሉይ ሓይሊ ብዝምልከት፡ ሓደ ዓይነት ሃገራዊ ኣንፈት ክቕመጥ ኣለዎ ኢልና ኢና እንኣምን፡፡ መደበኛ ፖሊስ፣ ፖሊስ ፌደራል፣ መከላኸሊ ኣሎ፡፡ ንታሕቲ እንተወሪድካ ድማ ሚልሻ ኣሎ፡፡ እዚኦም እኹላት እዮም ኢልና ኢና እንኣምን፡፡
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ውድብ ጥዕና ዓለም፡ ብመንግስቲ ቻይና ብዝመሓደር ኩባንያ ሲኖፋርም ዝፈረየ ክታበት ኮሮናቫይረስ፡ ንህፁፅ ግዘ ኣብ ረብሓ ክውዕል ፈቒዱ።
እዚ ክታበት በቲ ውድብ ኣብ ረብሓ ክውዕል ፍቓድ ዝረኸበ፡ ካብ ምዕራባውያን ወፃኢ ዝተሰርሐ ፈላማይ ክታበት ኮይኑ ኣሎ።
እዚ ክታበት ቅድሚ ፍቓድ ምርካቡውን፡  ኣብ ቻይናን ካልኦት ከባብታትን ንሚልዮናት ሰባት ተባፂሑ እዩ።
ክታበታት ፋይዘር፣ ኣስትራዜኒካ፣ ጆንሰን ኤንድ ጆንሰንን ሞደረናን፡ ቅድም ኢሎም ብውድብ ጥዕና ዓለም  ኣፍልጦ ዝረኸቡ እዮም።
ዝተፈላለያ ሃገራት ግና፡ ቅድም ክብል ናይ ቻይና ክታበት ኮሮናቫይረስ፡ ኣብ ረብሓ ክውዕል ምፍቃደን ይዝከር።
ቅድም ክብል ኣብ እንታይነት እቲ ክታበት  ውሑድ ሓበሬታ ጥራሕ ስለዝተወዝዐ፡ ውፅኢታውነት ክታበታት ቻይና ኣይተፈለጠን ኔሩ።
ውድብ ጥዕና ዓለም ትማሊ ዓርቢ ኣብ ዘውፅኦ መግለፂ፡ ድሕንነት፣ ውፅኢታውነትን ፅሬትን ክታበት ሲኖፋርም ከምዘረጋገፀ ሓቢሩ።
እቲ ውድብ፡ እዚ ክታበት ፍቓድ ምርካቡ፡ ሰራሕተኛታት ጥዕናን ንሓደጋ ዝተቓልዑ ዜጋታትን ንምክልኻል ዘኽእል ተበፃሕነት ክታበት ኮቪድ19፡ ናይ ምቅልጣፍ ዓቕሚ ኣለዎ  ኢሉ።
እዚ ክታበት ዕድሚኦም ልዕሊ 18 ንዝኾኑ ሰባት፡ ብኽልተ ዙር ንክወሃብ ይምከር።
ካልእ ኣብ ቻይና ዝተሰርሐ  ክታበት ሲኖቫክውን፡ ኣብ ዝቕፅሉ መዓልታት ውሳነ ክረክብ ትፅቢት ይግበር።
ናይ ሩስያ ክታበት ስፑትኒክውን ኣብ ግምገማ ይርከብ።
እዚ ካብ ካብ ውድብ ጥዕና ዓለም ተዋሂቡ ዘሎ ፍቓድ፡ ክታበት ድሕንነቱ ዝተሓለወን ውፅኢታውን ምዃኑ ንተቖፃፀርቲ መረጋገፂ እዩ።
ዋና ዳይሬክተር ውድብ ጥዕና ዓለም ዶክተር ቴድሮስ ኣድሓኖም፡ እዚ ውሳነ፡ ሃገራት ናይ ባዕለን ናይ ስሪት መቆጻጸሪ ንምቅልጣፍ ድፍረት ዝህበን እዩ ኢሉ።
እዚ ክታበት ኣብ ሞንጎ ዝዓበያን ድኻታት ሃገራትን፡ ፍትሓዊ ተበፃሕነት ንክህልዎ፡ ኣብቲ ዝሓለፈ ዓመት ብዝተጣየሸ ዓለምለኸ መደብ ኮቫክስ ኣቢሉ፡ ኣብ ረብሓ ክውዕል ይኽእል እዩ።
ምንጪ ስእሊ
ኣብ ህፁፅ ግዘ ኣብ ረብሓ ዝውዕል እዚ ናይ ቻይና ክታበት ፍቓድ ምርካቡ፡ ናይ ቀረብ ፀገም ንዘጋጠሞ መደብ ኮቫክስ ልዑል ድጋፍ ክህብ ትፅቢት ይግበር።
ውድብ ጥዕና ዓለም ክታበት ሲኖፋርም ኣብ ጥቕሚ ክውዕል ፍቓድ ቅድሚ ምሃቡ፡ ብግምት 65 ሚልየን ብልቃጥ ሶኖፋርም ኣብ ረብሓ ከምዝወዓለ ሓበሬታት የመልክቱ።
እዚ ክታበት ካብ ቻይና ብተወሳኺ፡ ኢማራት ዓረብን ሃንጋሪን ይጥቀማሉ ኣለዋ።
ውድብ ጥዕና ዓለም፡ ክሊኒካዊ መረዳእታትን ዝፈረየሉ ከይዲን ብምግምጋም እዩ፡ ክታበት ሲኖፋርም ኣብ ህፁፅ ግዘ ኣብ ረብሓ ክውዕል ኣፅዲቑ።
እዚ ክታበት ምልክት ኮሮናቫይረስ ንዘርኣዩን ሓሚሞም ናብ ሆስፒታል ንዝኣተዉን፡ 79 ሚእታዊት ውፅኢታዊ ከምዝኸውን ተገሚቱ ኣሎ።
እንተኾነ ኣብ እዋን ፈተነ ቁፅሪ ልዕሊ 60 ዓመት ዝዕድሚኦም ሰባት ውሑድ ብምዃኑ፡ ነዚ ክሊ ዕድመ ዘለዎ ውፅኢታውነት ምፍላጥ ከምዘይተኽኣለ ውድብ ጥዕና ዓለም ገሊፁ።
ይኹንምበር እዚ ክታበት ብዕድመ ኣብ ዝደፍኡ ሰባት ብፍሉይ መንገዲ ይሰርሕ እዩ ኢልካ ዘሕስብ ምኽንያት ከምዘየለ ተሓቢሩ።
ክታበት ሲኖፋርም፡ ከም ክታበት  ኣስትራዜኒካ ኣብ ስሩዕ መዝሓሊ ክቕመጥ ዝኽእል ምዃኑ፡ ቀንዲ ጥቕሚ እቲ ክታበት ኮይኑ ኣሎ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ግቡእ ናይ ወሊድ ሕክምና ክገብሩ ዓቕሚ ዘይብሎም ገለ ሰባት ቁጽጽር ኣብ ዘይብሎም ናይ ፌስቡክ ጉጅለታት ብምእታው ዘርኢ ወዲ ተባዕታይ ስፐርም ንምሻጥ ወይ ንምልጋስ ፍቓደኛታት ዝኾኑ ሰብኡት የናድዩ። በዓልመዚ ፍርያምነት ደቂሰባትን ስነድቂን ብሪጣንያ ግና እዚ ሓደገኛ ሳዕቤናት ከም ዘለዎ ክገልጽ እንከሎ፡ ዘይሕጋዊውን ክኸውን ይኽእል እዩኢልዎ።
ክሎዊ መንነታ ንምዕቃብ ስማ ተቐዪሩ እዩ ካልእ ኣማራጺ ብምስኣን ከምዝገበረቶ ንቢቢሲ ነጊራ ኣላ።
ክሎዊን ብጻያን ድቂ ንምሓዝ ንዓመት መመላእታ ድሕሪ ምፍታን ክሰልጦም ኣይከኣለን። ሓኪም ናብ ሓደ ናይ ወሊድ ክሊኒክ ክኸዱ መኺርዎም። መርመራታት ኣብ ስፐርም መጻምድቲ ክሎዊ ጸገም ከም ዘሎ ብምንጻሩ፤ ክወልዱ እንተኸይኖም ዘርኢ ወዲ ተባዕታይ ዝልግስ ሰብ ክርከብ ኣድላዪ ኮነ።
እቲ ክሊኒክ ዘርኢ ወዲ ተባዕታይ ንምልጋስ ፍቓደኛታት ናይ ዝኾኑ ሰባት ዝርዝር ስማት ሂብዎም። ካብቲ ናቶም ዓሌት፡ ብኻልእ ስድራ ከይተታሕዘ ነጻ ዝጸንሖም ሓደ ለጋሲ ብምርካቦም ኣብ ጥቅምቲ 2017 እቲ ኣይቪኤፍ ዝበሃል ኣብ ላቦራቶሪ ዝግበር እንቋቕሖ ጓል ኣንስተይትን ዘርኢ ወዲ ተባዕታይን ናይ ምርኻብ ፈተነ ተካዪዱ። ግና ኣይተዓወተን።
እቶም መጻምድቲ ናብ ዝበረኸ ሕክምና ናይ ወሊድ ማለት ኣይሲኤስኣይ ክሰጋገሩ እቲ ክሊኒክ መኺሩ። እቲ ሕክምና ዝያዳ ዝኸበረ ኮይኑ፡ ዘርኢ ወዲ ተባዕታይ ኣብ እንቋቕሖ ጓል ኣንስተይቲ ብመርፍእ ዝሰርጸሉ ኣገባብ እዩ። እቲ ቀዳማይ ሕክምና ብመንግስቲ ስለዝተሸፈነሎም እቲ ካልኣይ ባዕላቶም ክኸፍልዎ ነይርዎም።
ኣብ ሰለስተ ወርሒ መርዓ ቆጺሮም ብምንባሮም እቲ ናይ ሕክምና ወጻኢ ልዕሊ ዓቕሞም ምንባሩ ክሎዊ ትነግር።
ሽዑ ኣብ ኢንተርነት ዝልግስ እንተረኸቡ ናይ ምንዳይ ሓሳብ ብምምጻእ፡ ኣባላት ስድራቤታን መሓዙታን መታን ከይፈልጥኣ ናይ ሓሶት ስም ብምጥቃም ኣብ ዝተፈላለዩ ናይ ፌስቡክ ጉጅለታት ድሕሪ ምእታው፤ ሓደ ለጋሲ ረኸበት።
እቲ ሰብ፡ ሕክምናውን ናይ ስድርኡን ታሪኽ፡ ሰነድ መርመራ ብጾታዊ ርክብ ዝመሓላለፉ ሕማማትን ምስ ሃባ፡ ብኣካል ክራኸቡ ተቋጺሮም።
ቅምሶ ኣዳልዩ፡ ክንራኸብን፡ ክህበንን። ሽዑ ኣነ ናብ ዓይኒምድሪ ከይደ እቲ ዝግበር ክገብር፤ ዝኸውን ኣይመስልን እዩ ትብል ክሎዊ።
ድሕነታ ንምርግጋጽ ሰብኣያ ምስኣ ከይዱ፤ ግና ኣብ መኪና ተጸብዪዋ። ሽዱሽተ ግዜ ፈቲኖምዎ። ክሎዊ ሓንሳእ ጥንሲ ሒዛ እኳ እንተነበረት፡ እቲ ጥንሲ ከይዱ።
ክሎዊ ነቲ ዘርኢ ወዲ ተባዕታይ ካብቲ ለጋሲ ድሕሪ ምቕባላ ኣብ ዓይንምድሪ ከይዳ ነቲ ዘርኢ ናብ ማሕጸና ከም ዝሰርጽ ጌራ
ኣብ ነፍሲ ወከፍ ርክብ፡ ነቲ ለጋሲ 50 ፓውንድ ነቲ ስፐርም 10 ፓውንድ ድማ ንመጉዓዝያ ይኸፍልዎ ነይሮም።
ቁጽጽር ዝግበረሎም ክሊኒካት፡ ንለገስቲ ንመጓዓዝያ ዝኸውን ክሳዕ 35 ፓውንድ ዝኸፍሉዎም እኳ እንተኾኑ፤ ነቲ ስፐርም ምኽፋል ግና ሕጋዊ ከም ዘይኮነ ኣብ ብሪጣንያ፡ በዓልመዚ ፍርያምነት ደቂሰባትን ስነድቂን ይገልጽ።
ለበዳ ኮቪድ ኣርኪቡ፡ ምንቅስቓስን ብኣካል ምርኻብን ኣዝዩ ኣጸጋሚ ምስ ኮነ፡ ክሎዊን በዓልቤታን ካልእ ለጋሲ ኣብ ፌስቡክ ረኸቡ።
እዚ ናብ ገዝኦም ክመጽእ ፍቓደኛ ብምንባሩ፡ ዝያዳ ሩፍታ ከም ዝፈጠረላ ክሎዊ ትዛረብ።
ኣብ ዝጠዓመኒ ሰዓት ክገብሮ ኣኽኢሉኒ። ከምቲ ኣብ ሽንቲቤት ዝገብሮ ብተበተብ ካብ ምግባር ድሒነ ትብል።
ሰሊጥዎም ድማ ክሎዊ ሕጂ ነፍሰ ጾር እያ።
ሕጉሳት ኢና፤ ኣብዚ ጉዕዞ ነዊሕ ኢና ጸኒሕና። ሕጂ ውላድ ክህልወና እዩ፤ ብዙሕ ኢና ነመስግን ኢላ።
ዘርኢ ወዲ ተባዕታይ ካብ ለጋሲ ከም ዝረኸቡዎ ንስድርኦም ኮነ ንመሓዙቶም ኣይነገሩን። እቲ ምኽንያት ድማ በዓልቤታ ክወልድ ከም ዘይክእል ሰባት ክፈልጡ ስለዘይደልዩን እቲ ዝፈጸምዎ ተግባር ቅኑዕ ከም ዘይኮነ ዝኣምኑ ሰባት ስለ ዘለውን እዩ ይብሉ።
ንክሎዊ ዝለገሰላ ሰብኣይ ብመገዲ ክሊኒክ ፍርያምነት ኣቦ 10 ቆልዑ እዩ
ክሎዊ ምጥናሳ ነቲ ለጋሲ እኳ እንተነገርዎ፡ ለጋሲ ኣብ ልዕሊ እቲ ዝውለድ ህጻን ዝኾነ መሰል ከም ዘይህልዎን ኣብ ናይ ትውልዲ ሰነድውን ስም በዓልቤታ ከም ዝጸሓፍ ክሎዊ ትዛረብ።
እቲ ለጋሲ ቅድሚ ሕጂ ብመገዲ እቶም ቁጽጽር ዝግበረሎም ክሊኒካት ዘርኢ ለጊሱ እኳ እንተነበረ፡ ልዕሊ 10 ግዜ ክልግሱ ኣይፍቀን እዩ፤ ንሱ ድማ ድሮ ነቲ ደረት በጺሑ ነይሩ። ንሳ ብማሕበራዊ መራኸቢታት ካብ ዝተላለየተን ደቂ ኣንስትዮውን ካልኦት ሰለስተ ቆልዑ ኣለዎ።
ብመሰረት እቲ ኣብ 2005 ኣብ ብሪጣን ዝተኣታተወ ሕጊ፡ ካብ ዝተለገሰ ዘርኢ ወዲ ተባዕታይ ዝተወለዱ ቆልዑ፡ 18 ዓመት ምስ መልኦም ነቶም ዘርኢ ዝለገሱሎም ሰባት ናይ ምርካብ መሰል ኣለዎም።
ክሎዊን ሰብኣያን ግና ብሕክምና ዘገድዶም ኩነታት ክሳዕ ዘይተፈጥረ ንውላዶም ከይነግርዎ ወሲኖም ኣለው።
ክፈልጡ ኣየድልዮምን እዩ። ቆልዓ ደሊና፡ እቲ እንኮ ኣማራጺ ድማ እዚ መገዲ ጥራሕ እዩ ነይሩ ትብል ክሎዊ ሰባት ናብ ከምዚ ኩነታት ክኣትው ክግደዱ የብሎምን እብል፤ ግና ን ኣይቪኤፍ ክትከፍል እንተዘይክኢልካ ብዙሕ ኣማራጺ የሎን።
ኣብ መወዳእታ ክሎዊ ዝተመነየቶ እኳ እንተረኸበት፡ ሓደጋ ክገጥማ ይኽእል ምንባሩ ግና ትፈልጥ እያ።
ኣብቲ ናይ ፌስቡክ ጉጅለታት፡ ገለ ለገስቲ ስፐርም እተን ደቂ ኣንስትዮ ጥንሲ ከም ዝሓዛ ምስ ፈለጡ ሃንደበት ኣብ ህይወት እቲ ዝውለድ ህጻን ርክብ ክህልዎም ከም ዝጠልቡ ሰሚዓ እያ። ገለ ለገስቲውን ነቲ ስፐርም ከህብወን ምስ መጹ ጾታዊ ርክብ ከም ዝሓቱውን ትፈልጥ እያ።
ክትሓቶም ናይ ዘይብልካ ሰባት ዝርዝር ስማት ኣሎ። ግና ዝተፈላለየ ስም ስለዝጥቀሙ ምልላዮም ኣጸጋሚ እዩ ትብል።
ሓላፊት በዓልመዚ ፍርያምነት ደቂሰባትን ስነድቂን ብሪጣንያ ሳሊ ቸሻይር፡ ኣብዚ እዋን ብኸምዚ ዝኣመሰለ መገዲ ስምምዕ ብምፍጻም ንዝግበር ምውላድ ጸወን ዝህብ ሕጊ ከም ዘየለ ተጠንቅቕ።
ስምምዕ ብግቡእ መገድን ኣብ ትኽክለኛ ሰዓትን እንተዘይተፈጺሙ፡ ናይ ወላድነት መሰል ዘይክሰጋገር ይኽእል እዩ፤ እቲ ለጋሲ ድማ ብዓይኒ ሕጊ ኣቦ ክኸውን ይኽእል እዩ፤ እዚ ድማ ኩሉ ናይ ወላድን ፋይናንስያውን ሓላፍነት ክጠልብ እዩ ኢላ።
ብዘይካዚ ሓፈሻዊ ጥዕናዊ መርመራ ካብ ዘይገበረ ለጋሲ ዘርኢ ምውሳድ ከቢድ ሓደጋታት ከስዕብ ከም ዝኽእል ተጠንቅቕ።
ቁጽጽር ዝግበረለን ክሊኒካት ብሪጣንያ፡ ነቲ ስፐርም ናይ ብዙሕ ሕማማትን ጀነቲካዊ ስእነት ጥዕናን መርመራ ክገብራሉ እየን ዝሕተታ።
ቢቢሲ ኣብ ዝሓለፈ ሓሙሽተ ዓመታት ዝኾነ ሰብ፡ ብዘይ ፍቓድ ስፐርም ብምሻጥ ሕጊ ይጥሕስ ኣሎ ዝብል ጥርዓን መጺይዎም እንተኾነኑ ንብዙሓት ሓይልታት ፖሊስ ክሓትት እንከሎ፤ ኩላቶም ከምኡ ዝብል ጥርዓን ከም ዘይመጾም ሓቢሮም።
ወሃቢ ቃል ፌስቡክ ብወገኑ፡ ሰባት ብዛዕባ ምልጋስ ስፐርም ኣብ ፌስቡክ ክዘራረቡ ነፍቅድ እኳ እንተኾንና፡ ነቲ ናይቲ ከባቢ ሕጊ ዝጥሕስ ነገራት ንምልጋስ ምስ ኣኽበርቲ ጸጥታ ብቕርበት ኢና እንሰርሕ ኢሉ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ሓዳሽ ፕረዝደንት ታንዛንያ  ሳሚያ ሱሉሁ ሓሰን ንፈለማ እዋን መሸፈኒ ኣፍን ኣፍንጫን ማስክ ለቢሳ ተራእያ።
ቅድሚ  ሳሚያ ሱሉሁ ሓሰን ፕረዝደንት እታ ሃገር ዝነበረን ኣብ ዝሓለፈ ወርሒ መጋቢት ዝሞተን ጆን ማጉፉሊ፡ ንሓደ መዓልቲውን መሸፈኒ ኣፍን ኣፍንጫን ክገብር ፍቓደኛ ኣይነበረን።
እዚ ጥራሕ ኣይኮነን፡ ንኮሮናቫይረስ ብዓይኒ ጥርጣረ ዝርእዮ እቲ ፕረዝደንት ነበር፡ ብርክት ዝበላ ሃገራት ኣዋጃት ዕጽዋ ኣተግቢረን እየን። ታንዛንያ ግን ከምኡ ዓይነት ኣዋጅ ናይ ምእዋጅ መደብ የብላን። ምኽንያቱ ድማ ፈጣሪ ኣሎ፤ ንሱ ባዕሉ ክሕልወና እዩ ይብል ኔሩ።
እታ ንሞት ማጉፉሊ ስዒቡ በትረ ስልጣን ዝጨበጠት ሓዳሽ ፕረዝደንት ታንዛንያ  ሳሚያ ሱሉሁ ካብ ታንዛንያ ወፃኢ ኣብዚ ሰሙን ኣብ ጎረቤት ሃገር ኬንያ ንክልተ መዓልቲ ኣብ ዝገበረቶ ዑደት እያ፡ መሸፈኒ ኣፍን ኣፍንጫን ማስክ ጌራ ተራእያ ዘላ።
ትማሊ ዓርቢ ኣብ ከተማ ዳሬሰላም ኣብ ዝነበረ ሓደ ምድላው ተረኺባ ንልዕሊ 800 ሽማግለታት መደረ ዘቕረበት ፕረዝደንት ሳሚያ ሱሉሁ፡
ይቕረታ ንሓትት፡ ናይ ቅድና ናብራ ተቐይሩ እዩ፤ ፥ሎሚ መዓልቲ ናብዚ መሸፈኒ ኣፍን ኣፍንጫን ማስክ ጌርና መፂእና ኣለና። ምኽንያቱ ሽማግለታት በቲ ቫይረስ ናይ ምልካፍ ዕድሎም ልዑል ስለዝኾነ። ስለዚ ክንጥንቀቐሎም ይግባእ ኢላ።
እዛ ጓል 61 ዓመት ፈላመይቲ ጓል ኣንስተይቲ ፕረዝደንት፡ ናብ ስልጣን ካብ ትመፅእ ንነዘ ካብ ጆን ማጉፉሊ ብዝተፈለየ ሓድሽ ስጉምቲ ንምውሳድ ኣይፈረሐትን።
ኣብ ጉዳይ ኮቪድ19 ዘማኽራ ሓይሊ ዕማም ዘጣየሸት ኮይና፡ ታንዛንያውያን መሸፈኒ ኣፍን ኣፍንጫን ማስክ ክጥቀሙን ካልኦት ጥንቃቐታትውን ብምግባር ዝርግሐ እቲ ቫይረስ ጠጠው ንምባል ክፅዕሩን ኣገንዚባያ።
 ኣብ ኬንያ ኣብ ዝነበራ ዑደትውን ብዛዕባ ምልባስ መሸፈኒ ኣፍን ኣፍንጫን ማስክ  ምቕሉልን መሳጣይን ርኢቶ ሂባ እያ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ሙጅታባ ቃላንዳሪ ናይ ዓሊ ስእሊ ዘለዋ ቴለፎን ሒዙ
ዓሊ ጆያ ነቲ ምስ ዝፈትዎም ስድርኡ ዝተፈላለየ መሓዝኡ ሙጅታባ ቃለንደሪ ከም ቤተሰብዩ ዝሕብሕቦ ነይሩ። ክልቲኦም ኣፍጋኒስታናውያን ኣብ ኢንዶነዥያ ዝርከቡ ኮይኖም ናብ ሳልሰይቲ ሃገር ዝሰጋገሩሉ ዕድል ክሳብ ዝረኽቡ ኣብ ምጽባይ ነይሮም።
ብሩህ ኣእምሮ ዝነበሮ ስብዩ ነይሩ። ናብ ሳልሰይቲ ሃገር ተሰጋጊሩ ኣብ ኣፍጋኒስታን ንዘላ ወላዲት ኣዲኡ ናይ ምሕጋዝ ሕልሚ ነይርዎ ይብል ሙጅጣባ ብዛዕባ ዓሊ ክዛረብ ከሎ። ኣስዕብ ኣቢሉ ድማ ኩል ጊዜ መጻኢ ህይወተይ ከመቻቹ ኣለኒ፤ ሰበይትን ቖልዓን ክህልዉኒ እደልይ እዩ ዝብል ብምባል ይገልጽ።
እንተኾነ ትጽቢት ነዊሑ፤ ዓሊ ኣብ ዝሓለፈ ዓመት ነብሰ ቕትለት ፈጺሙ። ዕድሚኡ ገና ካብ ዒስራታት ዘይሰገረ ዓሊ ንሸሞንተ ዓመታት ዝኣክል ናብ ሳልሳይቲ ሃገር ዝሰጋገረሉ ዕድል ተጸበይዩዩ።
መሓዝኡ ዝሰኣነ ሙጅታብ ኣብ ከቢድ ስንባደ ይርከብ።
ኣተሓባባሪ ኣፍጋኒስታናውያን ስደተኛታት ዝኾነ ሞሓመድ ያሲን ከምዝብሎ ኣብ ዝሓለፉ ሰለስተ ዓመታት ካብ ሞንጎቶም ኣብ ኢንዶነዢያ ዝነብሩ ስደተኛታት ኣፍጋኒስታን ዓሊ ዝርከቦም 13 ስደተኛታት ርእሰ ቅትለት ፈጺሞም።
ኩሎም እቶም ነብሰ ቕትለት ዝፈጸሙ ስደተኛታት ብትካል ስደተኛታት ሕቡራት ሃገራት ዩኤንኤችሲኣር ንዝርከብ ናብ ሳልሰይቲ ሃገር ናይ ምስግጋር ዕድል ካብ 6 ክሳብ 10 ዓመታት ክጽበዩ ምጽንሖም ይግለጽ። ኩሎም ድማ ኣብ 20ታት ዕድመ ነይሮም።
ተረስዒና ኢና
ትካል ስደተኛታት ዓለም ዩኤን ኤች ሲ ኣር ካብ ሞንጎ ዝመዝገቦም ስደተኛታት እቶም 27 ሚልዮን ኣፍጋኒስታናውያን እዮም። በዚ ምኽንያት ብብዝሒ ስደተኛታት አብ ዓለም ሳልሳይ ደረጃ ትስራዕ። ኣሜሪካ ኣብ ልዕሊ ኣፍጋኒስታን ብ 2001 ንዘካየደቶ ወራር ስዒቡ ብምኽንያት ስግኣት ጸጥታ ከምኡውን ፖለቲካውን ቁጠባውን ዘይምርግጋእ ብዙሓት ዜጋታት እታ ሃገር ናብ ፍልሰት ተሳጢሖምዮም።
ክሳብ ወርሒ ታሕሳስ 2020 ኣብ ዝነበረ እዋን ጥራይ ኣስታት 800 ሽሕ ኣፍጋኒስታናውያን ኣብ ኢንዶነዢያ ብዩኤንኤችሲኣር ተመዝጊቦም። ኣብታ ሃገር ክሰርሑን ክመሃሩን ኮነ ካልኦት ኣገልግሎታት ክረኽቡን ኣይክእሉን።
ሙጅታባ ንቲ ኣፍጋኒስታን ዝነበረ ኲናት ብምስጋእን ዝሓሸ ሂወት ብምምናይንዩ በዓልቲ ገዝኡን ወዱን ሒዙ ብ2015 ናብ ኢንዶነዢያ ኣትዩ።
ስድራ ሙጅታባ ካብ ኢንዶኔዥያ ናብ ሳልሳይ ሃገር ንምስግጋር ንዓመታት ይጽበዩ ኣለው
ናብታ ሃገር ምስኣተዉ ድማ ክልተ ቖልዑት ወሲኾም። በዓልቲ ገዝኡ ከምእትብሎ እቲ ነዊሕ ዓመታት ዝወሰደ ትጽቢት ነዓኣን ንበዓል ገዝኣን ናብ ቃዝኖትጭንቀት ከምዘእተዎም ትዛረብ።
ኣብ 2015 ብዩኤንኤችሲኣር ተመዝጊብና፤ ግን ከኣ ካብቲ እዋን ጀሚሩ ዘዘራረበና የለን። ተረሲዕና ኢና ትብል እታ ጓል 34 ዓመት።
ኣተሓባባሪ ኣፍጋኒስታናውያን ስደተኛታት ዝኾነ ሞሓመድ ኣብቲ ቦታ ዝፍጸም ነብሰ ቕትለት ይውስኽ ከምዘሎ ምዕዛቡ ይዛረብ።
ናይዚ ምኽንያት እቲ ብዩኤንኤችሲኣር ዝፍጸም ናብ ሳልሳይቲ ሃገር ናይ ምስግጋር ዕድም ምድንጓዩ እዩ። እቲ ዝሓጸረ ጊዜ ሽድሽተ ዓመታትዩ ዝወስድ። ፋይናንሳዊ ጸገማት፣ ዝጸልመተ መጻኢ፣ ጭንቀትን ካልኦት ተዛመድቲ ጉዳያትን ሰባት ህይወቶም ንኸጥፍኡ ምኽንያት እዮም ክብል የረድእ።
ንበይነይ ገዲፉኒ ከይዱ
ኣብ ካልኦት ሃገራት ዝርከቡ ስደተኛታት እውን ነቲ ናብ ሳልሰይቲ ሃገር ብምስግጋር ክነብሩ ዝፍጠረሎም ዕድል ክጽበዩ ነዊሕ ዓመታት ዝወስደሎም ብምዃኑ ንተመሳሰልቲ ጸገማት ከምዝሳጥሑ ይፍለጥ።
መረዳእታ ትካል ስደተኛታት ከምዝሕብሮ ብደረጃ ዓለም ናብ ሳልሳይቲ ሃገር ምስግጋርን ቀዋሚ መንበሪ ምርካብን ዘድልዮም ኣስታት 14 ሚልዮን ስደተኛታት ኣለዉ። እዚ ዝኾነሉ ምኽንያት ከኣ ካብ ዘለዎም ድልየታት፣ ጉዳይ ድሕነትን ሕጽረት ዓለምለኻዊ ቆላሕታንዩ።
ዓለማዊ ለበዳ ኮሮነቫይረስ ቅድሚ ምምጽኡ ኣብ 2019 29 ሚልዮን ስደተኛታትን ልዕሊ 4 ሚልዮን ሓተትቲ ዕቑባን ነይሮም።
ዓብዱል ምስ ሰበይቱን ስድርኡን ንምጽንባር ኣብ ኢንዶኔዥያ ሸውዓተ ዓመታት ተጸብዩ
ሙጂጣባ ሑሴን ካልእ ናይ ቀረባ መሓዝኡውን ብሞት ተፈልይዎዩ። ኣብ ሓደ ክፍሊ ገዛ ሓቢርዎ ዝነብር ዝነበረ ወዲ 22 ዓመት ዓብዱል ንሸውዓተ ዓመታት ዝኣከል ኣብ ኢንዶነዢያ ጸኒሑ።
ወዲ 36 ዓመት ዓብዱል ብስደት ኣብ ዘዕቖበላ ሃገር ኮይኑ ምስ በዓልቲ ገዝኡን ክልተ ደቁን ክራኸብ ተስፋ ይገብር ነይሩ። ግን ከኣ ሙሁጅጣባ ከምዝብሎ ተስፋ ብምቑራጹ ነብሰ ቕትለት ፈጺሙ። እዚ ዝኸውን ዘሎ ድማ ኣብ ወርሒ ታሕሳስዩ።
ሙጅጣባ ግን ህይወቱ ቀጺላላ። ኣብዚ እዋን ኣብታ ምስ ዓብዱል ዝነብረላ ዝነበረ ንኢሽተይ መስኮት ዘላታ ጸባብ ገዛ ናብረኡ ይመርሕ ኣሎ። ናብ ሳልሳይቲ ሃገር ክሳብ ዝሰጋገር እናተጸበየ ሲሶ ካብ ዕድሚኤ ኣብታ ጸባብ ክፍሊ ከምዝባኸነ ይዛረብ።
ኣብ ኢንዶነዥያ ወኪል ዩኤንኤችሲኣር ኣን ማይማን ንማዕኸናት ኣብ ዝሃበቶ መብርሂ ኣብታ ሃገር ዝነብሩ ስደተኛታት ዝፍጽምዎ ነብሰ ቕትለት ብሓዘን ዝሰብርዩ። ብመንግስቲ፣ ብገብርቲ ናይ እታ ሃገር ኮነ ብዓለምለኸ ትካላት ረድኤት ዝግበር ሓገዝ ቁሩብዩ ትብል።
እቶም ስደተኛታት ምስቲ ከባቢ ንኽልማምዱ ዩኤንኤቭሲኣር ከም ማእኸላት ምኽሪ ዝበሉ አግልግሎታት ጥዕና ኣእምሮ ማእከላት ምኽሪ ከጠናኽር ኣለዎ ትብል እታ ወኪል።
ኣብ ህይወተይ ሕሱም ኣጋጣሚ
ወዲ 42 ዓመት ሙሳ ሳዛዋር ኣፍጋኒስተናዊ ናይ ቴሌቪዥን ጋዜጠኛ እዩ። ነታ ነብሰጾር ኮይና ኣብ ጋዝኒ ገዲፍዋ ዝወጽአ በዓልቲ ገዝኡ ክዝክር ከሎ ብንብዓት እናተሓጸበ ምንባሩ ይዝክር።
ወደይ ሸሞንተ ዓመት ኮይንዎሎ፤ ብዓይነይ ግን ርእየዮ ኣይፈልጥን። ሓቚፈ ክስዕሞ ኣይተዓደልኩን ይብል።
ሙሳ ምስ ስርሑ ብዝተሓሓዝ ካብ ዓመጽቲ ጉጅለታት ንዝበጽሖ ዝነበረ ምፍርራሕ ብምስጋእ ናብ ስደት ክወጽእ ኣብ ዝሓሰበሉ እዋን ቤተሰቡ ንሓሳቡ ኣይተቐበልዎን ነይሮም።
በዓልቲ ገዛይ ንደቅና ክከናኸኖምየ ኢላትኒ ይብል ሙሳ። ምስዓበዩ ብዛዕባ ኣቡኦም እንተዝፈልጡን ኣብ ርሑቕ ምህላዉ እንተዝንገሮምን ጽቡቕዩ። ንስኻ ክትመውትን ብዘይኣቦ ክዓብዩን ኣይደልን ትብሎ።
ንሱ ካብ ሃገሩ ምስወጽአ ሓደ ዓመት ምስኮኖ ሰራዊት ኔቶ ኣብ ኣፍጋኒስታን ዝነበሮ  ልኡኽቶ ዛዚሙ ወጺኡ። ኣሜሪካውን ካብ ዝነበራ ሰራዊት ንብዙሓት ስሒባ። ኣብታ ሃገር ከኣ ዓመጽ ተጓሃሂሩ። በዚ ምኽንያት ብኣማኢት ኣሽሓት ኣፍጋኒስታናውያን ናብ ስደት ወጺኦም።
ኣብዚ እዋን ኣስታት 8000 ኪሎሜትሮ ካብ ቤተሰቡ ርሒቑ ዘሎ ሙሳ ነዓኣቶም ንምርካብ ናይ ቪድዮ ደወል ይጥቀም።
ብጣዕሚ ከቢድዩ። ኣቦ እየ ክብል እውን ኣይክእልን። እቲ ፍታሕ ግን እንታይ እዩ እዚ ዝኸውን ዘሎ ብምኽንያት እቶም ዘጋጥሙና ዘለዉ ብድሆታትዩ። ስደትን እቲ ካብ ሃገርና ንኽንወጻእ ዝገብረና ዘሎ ኩነታትን እዮም ይብል ሙሳ።
ኣስዒቡ ድማ ኣብ ህይወተይ ሕሱም ዝኾነ ጊዜ እቶም ካብ ዓደይ ርሒቐ ዘሕልፍክዎም ዓመታትዮም ክብል ነቲ ኩነታት ይገልጾ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ሎሚ ሰንበት 02 ግንቦት፡ ኣብ ኤርትራን ኢትዮጵያን ክብረ በዓለ ትንሳኤ እዩ።  በዓለ ትንሳኤ ከም ኩሉ ሃይማኖታዊ በዓላት ኣብ ምእመናን ክርስትና ፍሉይ ክብሪ ኣለዎ።
ምእመናን ክርስትና፡ ወዲ ኣምላኽ ክንሱ፡ ድኹም ስጋ ኣዳም ለቢሱ፡ ኣብ ምድሪ ከም ሰብ ተመላሊሱ፡ መከራን ስቓይን ምድሪ ቀሚሱ፡ ንሰለስተ ዓመት ወንጌል ሰቢኹ፡ ንኣርብዓ መዓልታት ብሰይጣን ተፈቲኑ፡ ብዕለተ ዓርቢ ኣብ  መስቀል ተሸንኪሩ፡ ሞይቱ  ተቐቢሩ፡ ኣብ ሳልሳይ መዓልቲ ንሞት ስዒሩ ተንሲኡ ብምባል ብኽብርን ምስጋናን የኽብሩ።
እቶም ን55 መዓልታት ኣብ ጾምን ጸሎትን ዝጸንሑ ምእመናን ውሉደ ክህነትን ክርስቶስ ተንስኣ እምሙታን ብማለት ጾመሉጓም ፈቲሖም፡ ከከም ዓቕሚ ነብሶም፡ ሕሩድ ሓሪዶም፡ መዋጽኢ ክዳኖም ለቢሶም፡ ፈጣሪ ንዓመታ እዚ እዋን ከየሽረፈ ከየጉደለ ከጽንሖም፡ ዝወለዱዎም ከዕብየሎም፡ ዝዘርእዎ ከፍርየሎም ሰላምን ጥዕናን ክህቦም ብምትስፋው ብፍቕርን ምስጋናን ከምዘብዕሉዋ ኣብ 2010 ኣብ ከተማ ኒውዮርክ መዓርግ ክህነት ተቐቢሎም ቀሺ ኣጥናስዮስ ዝብል ናይ ክህነት ስም ዝተዋህቡ፡ እርበዳ ወኪዱባ ዘርእስታ    ዝብል መጽሓፍ ዝጸሓፉ ተመራማሪ ታሪኽ  ፕሮፈሶር ሃብቱ ገብረኣብ የረድኡ።
ኣብዛ ምድሪ ዘለዋ ኣስታት 200 ዝኾና እምነታት ክርስትና ከኣ ከኣ ዋላኳ ኣብ ኣተረጓጉማ ቅዱሳት ጽሑፋት ሓደ ሓደ ፍልልያት እንተለወን ኣብ ስቕለትን ትንሳአን ክርስቶስ ግን ሓባራዊ መረዳእታ ከምዘለወን መጻሕፍቲ እምነታት ይሕብሩ።
ኦርቶዶክሳዊት ቤተክርስትያን ሓንቲ ካብተን ሰለስተ ቀንዲ እምነታት ክርስትና፡  ካቶሊክን ፕሮተስታንትን  ኮይና፡ ኣስታት 200 ሚልዮን ዝኣኽሉ ሰዓብቲ ከምዘለውዋ ይእመን።
ብ1582 ርእሰ ሊቃነ ጳጳሳት ግሪጎሪ መበል ዓሰርተ ሰለስተ፡ ምድሪ ኣብ ዙርያ ጸሓይ ንኽትዘውር ዝወስደላ 3652425 መዓልታት ካብቲ ኣብ ዓውደ ኣዋርሕ ጁልየስ ዝግለጽ ቁሩብ ምትዕርራይ ከምዘድልዮ ብምውሳን፡ ኣብ ነብሲ ወከፍ ኣርባዕተ ዓመት ንወርሒ ለካቲት ሓንቲ መዓልቲ ብምውሳኽ፡ ምትዕርራይ ስለዝገበረ፡ እዚ ሎሚ ምዕራብ ዓለም ዝጥቀመሉ ዘሎ ዓውደ ኣዋርሕ ማዕቢሉ።
ብሰንኪ እቲ ዝተፈጥረ ናይ ዓውደ ኣዋርሕ ምትዕርራይ ከኣ፡ ኣብያተ ክርስትያናት ካቶሊክን ኣርቶዶክስን ኢትዮጵያን ኤርትራን ከምኡውን ምስራቓውያን ኣብያተክርስትያናት ሩስያ፡ ግሪኽ፡ ዩክረን፡ ሩመንያ፡ ሊባኖስ ዝኣመሰላ ሃገራት ድሒረን በዓለ ትንሳኤ የብዕላ።
ብዝተረፈ ኩለን  እምነታት ክርስትና ኣብ ልደትን ጥምቀትን፡ ኣብ ሞትን ትንሳኤን ክርስቶስን ወንጌላዊ ኣስተምህሮኡን ሓባራዊ ኣረዳድኣ ከምዘለወን ሊቃውንተን ይገልጹ።
ዓውደ ኣዋርሕ ግሪጎሪ ክእወጅ እንከሎ ኣብ መላእ ዓለም ሓባራዊ ተቐባልነት ስለ ዘይነበሮን፡ ኩለን ሃገራት ኣብ ስምምዕ ስለዘይበጽሓን እተፈላለያ ሃገራትን እምነታትን ነቲ ዝተኸተልኦ ዓውደ ኣዋርሕ ብምስዓብ በዓላተን የኽብራ።
እቲ ኦርቶዶክስ ዝብል ቃል፡ ኦርቶስ ቅኑዕን፡ ዶክስ እምነትን ካብ ዝትርጕሙ ክልተ ቃላት ግሪኽ ዝተዳቐለ ኮይኑ፡ ቅኑዕ እምነት ወይ ቅኑዕ ኣተሓሳስባ ማለት ምዃኑ ምብራቓዊ ኦርቶዶክሳዊት ቤተክርስትያን ብዝብል ኣርእስቲ ብ2011 ኣብ ቢቢሲ ተሓቲሙ ዝወጽአ ሰፊሕ ዓንቀጽ የረድእ።
ኣብ ዩኒቨርሲቲ ሲንሲናቲ    ሕመኣ ንልዕሊ 25 ዓመት ዝመሃሩ፣ ኣብ ዓውዲ ምርምር ታሪኽ እቲ ዝለዓለ ናይ ኣካዳሚያዊ መዓርግ  ፕሮፈሰር  ዘለዎም ኣብ ክልተ ዓውድታት ህይወት  ምርምርን ቅሽነትን ዝነጥፉ ገዲም መምህርን ናይ  ታሪኽ ተመራማርን ሊቅን ቐሺ ኣጥናስዮስ፡ ዓውደኣዋርሕ ቤት ክርስትያን ኦርቶዶክስ፡ ንታሪኽን እምነትን ቤተክርስትያንዩ ዜንጸባርቕን ዝገልጽን ምዃኑ፡ ፍሪድሪሽ ሃይለር ዝተባህለ ተመራማሪ ንዝሰመዮ ዓመታዊ ስርዓተ ኣምልኾ ሊጡርግያ ቤተክርስትያን ኦርቶዶክስ ብምጥቃስ፡ ጽቡቕ ትንታኔ ታሪኽ ክቐርብ እንተተደልዩ ንበዓላት ህዝብታት ኢትዮጵያን ኤርትራን ዓውደኣዋርሑን ብዝግባእ ምርኣይ የድሊ ይብሉ።
ኣብ መላእ ዓለም ዝርከባ ኣብያተክርስትያን ኦርቶዶክስ  ከም ካልኦት እምነታት ክርስትና እግዚኣብሄር ብሓደ ወዱ የሱስ ክርስቶስ ርእሱ ከም ዝገለጸን ምእንቲ ሓጥኣን ህዝበ ዓለም ከም እተሰቕለን ድሕሪ ሳልስቲ ካብ ሞት ተንሲኡ ከምዝዓረገን  ይኣምና። ይኹን እምበር ነፍሲ ወከፍ ኣብያተ ክርስትያን እምነታት ኣርቶዶክስ ንባህላዊ ልምድታት ናይ ኣመንቲ ዘንጸባርቕ ናይ ገዛእ ርእሰን ጂኦግራፊያዊ ምሕደራን መዓርግን ከምዘለወን ሰነዳት ይሕብሩ።
ኣባ ቐሺ ኣጥናስዮስ፡ እቲ ዓውደኣዋርሕ እምነታት ክርስትና ኢትዮጵያን ኤርትራን በቲ ክርስቶስ ኣብ ምድሪ ዝተሞከሮም ቀንዲ ፍጻሜታት ዝውከል ኮይኑ ካብ ልደቱ ክሳብ ክሳብ ዕርገቱን መንፈስ ቅዱስ ዝወረደሉ መዓልቲ ከምዘኽብር ብምዝኽኻር ንምእመናን ረቂቕነት ናይ ተፈጥሮና ንከስተማቕሩ ስለ ዝሕግዙ ኣብ ድሕነት ደቂሰባት ኣዝዮም ኣገደስቲዮም ክብሉ፡ ፋሲካ ኣብ ቤትክርስትያን ኦርቶዶክስ እቲ ዝዓበየ ሃሴት ዝመልኦ ርእሰ በዓላት ምዃኑ ሓቢሮም።
ምእመናን ነተን ሰሙን ቅድመ በዓለ ትንሳኤ ዘለዋ ሓሙሽተ መዓልታት ክርስቶስ ኣብ ምድሪ ንዘሕለፎ  ስቓይን መከራን ብምዝካር ሕማማት ኢሎም ይሰምዩወን።
ኣብተን ዕለታት ከኣ ውሉደ ክህነት ጥራሕ ዘይኮኑ ኩሎም ምእመናን ክሳብ ሰዓት ኣርባዕተ ድሕሪ ቀትሪ ንዘሎ ሰዓታት ምግቢ ከይለኸፉን ማይ ከይሰተዩን ብጸሎት የሕልፉዎ።
እታ ክርስቶስ ኣብ መንጎ ክልተ ገበነኛታት እተሰቕለላ ዕለተ ዓርቢ፡ ክሳብ ግብኣተ ጸሓይ ይጾሙን፡ ኣብ ኣብያተ ክርስትያን ኮነ ኣባይቶም ብቓንቋ ግሪክ ኪራላይሶን ጐይታይ፡ ምሐረና እናበሉ ይሰግዱ።
ካህናት ካብ ቀዳም ድሕሪ ቀትሪ ኣትሒዞም ብከበሮን ጸናጽልን ተንስኣ እምነ ሙታን ብምባል ዋዜማ  ቆይሞም ይውድሱን ይምጉሱን። ካህናት ንዝክረ ትንሳአ ክርስቶስ ናብ ሰንበት ዘውግሕ ቀዳም ፍርቂ ለይቲ ቅዳሰ ይኣተው። ምእመናን ኣብ ውሽጢ ኣብያተ ክርስትያንን ኣብ ቀጽርታተንን ብውሉደ ክህነት ተመሪሖም ጥዋፍ ኣብሪሆም  ተንስኣ እምነ ሙታን  ካብ ምውታን ተንሲኡ እናበሉ እናዘመሩ ሰለስተ ሳዕ ይዞሩ።
ፍርቂ ለይቲ ምስ ቀረበ፡ መዓጹ መቕደስ ይኽፈቱ፡ መጋረጃ ይቕንጠጥ፡ እቶም ካህናት ተር ኢሎም ኣብ ዙርያ መሰውኢ ይስርዑ፣ ትንሳኤ ክርስቶስ ከኣ የበስሩ። ሽዑ እቶም ምእመናን ብመዝሙር ተሰንዮም ሽምዓ ወሊዖም ንቤተክርስትያን እቲ ቐጽርን ጥዋፍ ኣብሪሆም ክርስቶስ ተንስኣ እም ሙቷን እናበሉ ሰለስተ ሳዕ ይዞሩዎ።
ጣቕዒት ይስማዕ፣ ከበሮ ይህረም፣ እልልታ ይፍኖ፡ ልክዕ ፍርቂ ለይቲ ምስ ኣኸለ ከኣ ኣመንቲ፡ በዓል ዓቢ ሃይል ወስልጣን ኣሰሮ ለሰይጣን ኣግኣዞ ለኣዳም፡ ሰላም እምእዝየሰ፡ ኮነ ፍስሃ ወሰላም ኢሎም ተባሪኾም መስቀል ተሳሊሞም ነናብ ቤቶም ይኸዱ።
ህዝቢ ንሓድሕዶም እንቋዕ ጾመልጓም ፈትሓልኩም፤ እንቋዕ ንብርሃነ ትንሳኤ ኣብጽሓኩም እናበሉ ፋሲካ ንምብዓል ንቤቶም ይጐዓዙ። ሰንበት ለይቲ ገዓት ጠስሚ ይብላዕ፡ ንንግሁኡ ደርሆ ትሕረድ። እቶም ርኹባት ከኣ ኣጣልን ኣባጊዕን ይሓርዱ፣ እቲ መዓልቲ ብጸሎተምስጋናን ምዝንጋዕን ጥራይ ዘይኰነስ ብብላዕዎስተ ኢዩ ዝልለ።
ኣብ ዝሓለፈ ክፍለ ዘመን ብካህን ሽመማን ዝፍለጡ ሓደ ዓቢ ስነሃይማኖተኛ ኦርቶዶክስያዊት ቤተክርስትያን  እቲ ኣምልኾ ብምሉኡ ኣብ ክቢ ፋሲካ ከምዝዓስልን እቲ ስርዓተ ቅዳሰ ሊጡርግያዊ ዓመት ናብ ንግደት ፋሲካ ከም ዝመርሕ መፈጸምታን መጀመርታን ጕዕዞና ክረአ ከምዝኽእል ይሕብሩ።
 እቲ  መፈጸምታ ዝዀነሉ ምኽንያት ነቲ ዓመት ስለ ዝሰገርና፣ መጀመርታ ዝዀነሉ ድማ  ብትንሳኤ ኢየሱስ ሓድሽ ህይወት ስለእንረክብ ንፋሲካ ከም ሓደ መተሓላለፊ ጌርና ክንርእዮ ንኽእል  ካብ ዓለምና ናብ መንግስቲ ኣምላኽ ዜመሓላልፍ ብክርስቶስ ዝተጸርገ መንገዲዩ ክብሉ ይገልጹዎ።
ቐሺ ኣጥናጥዮዎስ ከኣ፡ መግለጺ  ኣቦና ካህን ሽመማን፡ ምእመናን ኦርቶዶክስያዊት ቤትክርስትያን ካብ ፋሲካ ናብ ፋሲካ ከም ዝነብሩ እዩ ዘረድእ ይብሉ።
ካብ ሓደ መስከረም ጀሚሩ እቲ ቤትክርስትያን ዜብዕሎም ዓሰርተክልተ ዓበይቲ በዓላት ከምዘለው፡ እቶም በዓላት ድንግል ማርያምን ኢየሱስ ክርስቶስን ዝተሓጽሩ ምዃኖም፡ ፋሲካ ግን ምንጪ ኩሎም በዓላት ምዃኑን ምስቶም ዓሰርተ ክልተ በዓላት ከምዘይጽብጸብን ይሕብሩ።
ፋሲካ ብመሰረት ሊጡርግያዊ ዓውደኣዋርሕ፡ ን55 መዓልታት ከምዝጽወምን ብሰሙነሕማማት ከምዝዛዘም የረድኡ።
እተን ድሕሪ ሆሳእና ዘለዋ ሰሙን ዕለታት ሕማማት ኢየሱስ ኣብ ምድሪ ንዘጓነፎ መከራ ዝዝከረለን መዓልታትየን። ኣብዛ ሰሙንዚኣ ምእመናን ይጾሙ፡ ይጽልዩ፡ ይሰግዱ። እቲ ዓውደኣዋርሕ ቤተ ክርስትያን ኣብ ጥርዚ ዝበጽሓሉን መወዳእታን መጀመርታን ናይቲ ዓመት ዝላገብሉ መዓልቲ ኰይኑ ክርስቶስ ተንሥአ እሙታን በዓቢይ ኃይል ወሥልጣን ተባሂሉ ይእወጅ።
ኣብቶም ዝስዕቡ ሓምሳ መዓልታት ከኣ ቤት ክርስትያን ንትንሳኤ ክርስቶስ ብዕዙዝ ኣገባብ የብዕሎ፣ ብበዓል ጰንጠቆስጠ ኸኣ ይዛዝሞ። ኣብዞም መዓልታትዚኦም ንጽንምብል ትንሳኤ ስለ ዝተሓዝኡ ብጾም ኣይስነዩን።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ኣርማ ዙር ርዋንዳ
ሎሚ ካብ ኪጋሊ ናብ ሙሳነዘ ዝተኻየደ 1239 ኪሎ ሜትር ዝሸፈነ ራብዓይ መድረኽ፡ ተቐዳዳማይ ቶታል ዳይረክት ኢነርጂ ፌሮን ቫላንቲኒ ብ3 ሰዓት፡ 13 ደቃይቕን 43 ካልኢትን ብምዝዛም ቀዳማይ ኮይኑ።
ኣባል ሃገራዊት ጋንታ ኤርትራ ቶማስ ጎይትኦም ካብ ፌሮን ቫላንቲኒ ብ18 ካልኢት ድሒሩ ብምእታው ራብዓይ ኮይኑ ውድድሩ ብምዝዛም ካብ ኣባላት ሃገራዊት ጋንታ ኤርትራ ዝበለጸ ግዜ ኣመዝጊቡሎ።
ኣብዚ ናይ ሎሚ ራብዓይ መድረኽ ቅድድም፡ ናሆም ዘርኣይ መበል 20፡ መሓሪ ተወልደ መበል 28፡ ሴላ ወልደሚካኤል መበል 32 ብምዃን ውድድሮም ዛዚሞም።
ኣብቲ ትማሊ ዝተኻየደ ሳልሳይ መድረኽ ዙር ርዋንዳ ኤርትራዊ ናሆም ዘርአይ ብሉጽ መንእሰይ ብምዃን ተሸሊሙ ነይሩዩ።
ኣብዚ ክሳብ ሕጂ ዝተኻየደ ኣርባዕተ መድረኻት ተወዳደርቲ 5136 ኪሎሜትር ሸፊኖም ኣለዉ።
ብሓፈሻ፡ ኣብዚ ክሳብ ሕጂ ዝተኻየደ ኣርባዕተ መድራኻት፡ ተቐዳዳማይ ጋንታ መደሊን ሳንቸዝ ቬርጋራ ን5136 ኪሎሜትር ብ13 ሰዓት፡ 20 ደቒቕን፡ 18 ካልኢትን ቀዳማይ ኮይኑ ብጫ ማልያ ክውንን እንከሎ፡ ኤርትራዊ መትከል እዮብ 9ይ፡ ናሆም ዘርኣይ ኸኣ 10ይ ተሰሪዖም ኣለዉ።
ንናይ ዓቐብ ማልያ፡ ተቀዳዳማይ ጋንታ ታርቴሌቶ፡ ታወግለስ ለኔርት ብ35 ንጥቢ ክመርሕ እንከሎ፡ ኤርትራዊ መሓሪ ተወልደ ብ19 ነጥቢ ኣብ ራብዓይ ደረጃ ተሰሪዑ ኣሎ።
ኣብቲ ንዝበለጸ ሸዃዃይ እትወሃብ ማልያ ድማ፡ ተቐዳዳማይ ጋንታ ታርቴሌቶ፡ ታወግለስ ለኔርት ብ22 ነጥቢ ቀዳማይ፡ ኤርትራዊ ቶማስ ጎይትኦም ብ8 ነጥቢ ኣብ 2ይ፡ መሓሪ ተወልደውን 2 ነጥቢ ብምውህላል ኣብ ሻዱሻይ ተርታ ተሰሪዑ ኣሎ።
ንዝበለጸ መንእሰይ ኣብ እትውሃብ ማልያ፡ ሰለስተ ኤርትራውያን ምስ ቀዳሞት ዓሰርተ ተሰሪዖም ኣለዉ። ናሆም ዘርኣይ ቀዳማይ፡ ሴላ ወልደሚካኤልን መሓሪ ተወልደን ብቕደም ተኸተል ሻዱሻይን ሻወዓይን ተሰሪዖም ኣለዉ።
ንዘበለጸ ኣፍሪቃዊ ተቐዳዳማይ ኣብ ዝውሃብ ማልያውን ኣርባዕተ ኤርትራውያን ምስ ቀዳሞት ዓሰርተ ተሰሪዖም ኣለዉ። መትከል እዮብን ናሆም ዘርኣይን ቀዳማይን ካልኣይን፡ ሴላ ወልሚካኤልን መሓሪ ተወልደን ተኸታቲሎም 5ይን 7ይን ብምዃን ተሰሪዖም ኣለዉ።
ብሰንበት ዝጀመረ ዙር ርዋንዳ ብዩሲኣይ ናይ 21 መዐቀኒ ዘለዎ ኮይኑ ኣብ ኣፍሪቃ ካብ ዝካየዱ ቱራት፡ ዙር ርዋንዳን ኣብ ጋቦን ዝካየድ ትሮፒካል ኣሚሳ ባንጎን ጥራይዮም ናይ 21 ደረጃ ዘለዎም።
እዚ ናይ ሎሚ ዓመት ዙር ርዋንዳ ሸሞንተ መድረኻት ዘለዎ ኮይኑ፡ ተቐዳደምቲ ድሮ 4 መድረኻት ዛዚሞም ኣለዉ።
ብኣሰልጣኒ ሳምሶም ሰለሙን እትእለ ሃገራዊት ጋንታ ኤርትራ፡ ሲራክ ተስፎም፡ ሴላ ወልደሚካኤል፡ ኖሆም ዘርኣይ፡ መሓሪ ተወልደን ቶማስ ጎይትኦምን እያ ኣብዚ ውድድር ትሳተፍ ዘላ፡ ከምኡውን መትከል እዮብ ምስ ጋንትኡ ትረንጋኑ ብምዃን ኣብዚ ውድድር ይሳተፍ ብምህላዉ፡ ኣብዚ ናይ ሎሚ ዓመት ዝካየድ ዘሎ ዙር ርዋንዳ ብሓፈሻ ሽዱሽተ ተቐዳደምቲ ይሳተፉ ኣለዉ።
ኣብ ዙር ርዋንዳ 2019 መርሃዊ ቅዱስ፡ ኣብ 2020 ኸኣ ናትናኤል ተስፋጽዮን ዕውታት እቲ ውድድር ብምዃን ብጫ ማልያ ከምዝወነኑ ዝዝከር ኮይኑ፡ ሓደ ካብ ኤርትራውያን ተቐዳደምቲ ነዚ ናይ ሎሚ ዓመት ውድድር ምስ ዝዕወተሉ፡ ኤርትራውያን ተቐዳደምቲ ንዙር ርዋንዳ ኣከታቲሎም ሰለስተ ዓመት ብምዕዋት ታሪኽ ክሰርሑዮም።
ምንጪ ስእሊ
ሄኖክ ሙሉ ብርሃን ብሉጽ ኣፍሪቃዊ ተቐዳዳማይ ዙር ርዋንዳ 1ይ መድረኽ
ኣብ 2010ውን ኤርትራዊ ዳንኤል ተኽለሃይማኖት ዕዉት ዙር ርዋንዳ ኮይኑ ምንባሩ ይዝከር።
ተቐዳዳመቲ ብሕጂ ተሪፍዎም ዘሎ ሓሙሽተ መድረኻት
ሓሙሻይ መድረኽ፡ ካብ ንያጋታረ ናብ ኪጋለ 1493 ኪሎ ሜተር
ሻዱሻይ መድረኽ፡ ካብ ኪጋሊ ናብ ማውንት ኪጋሊ 1526 ኪሎ ሜትር
ሻውዓይ መድረኽ፡ ኣብ ኣብ ውሽጢ ኪጋሊ 45 ኪሎ ሜተር ዝካየድ ናይ ውልቂ ናይ ግዜ ውድድር
ሻሙናይን ናይ መወዳእታን መድረኽ፡  ኣብ ውሽጢ ኪጋሊ ዝካየድ ናይ 753 ኪሎ ሜትር።
ቅድሚ ሕጂ ነዚ ውድድር ዝተዓወቱሉ ተቐዳደምቲ
2020 ኤርትራዊ ናትናኤል ተስፋጽዮን
2019 ኤርትራዊ መርሃዊ ቅዱስ
2018 ርዋንዳዊ ሳሙኤል ሙጉሻ
2017 ርዋንዳዊ ጆፍ ኣረሩያ
2016 ርዋንዳዊ ቫለንስ ንዳይሰንጋ
2015 ርዋንዳዊ ጅን ባስኪ ንስንጊማና
2014 ርዋንዳዊ ቫክንስ ንስንጊማና
2013 ደቡብ ኣፍሪቃዊ ዳይላን ግሪድለስቶን
2012 ደቡብ ኣፍሪቃዊ ዳረን ሊል
2011 ኣመሪካዊ ኬል ረይጀን
2010 ኤርትራዊ ዳንኤል ተክለሃይማኖት
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ካናዳ ክታበት ኮሮናቫይረስ ፋይዘር ካብ 12 ክሳብ 15 ንዝዕድሚኦም ህፃናት ክወሃብ ኣፍቂዳ።
እዚ ውሳነ፡ ካናዳ ኣብዚ ክሊ ዕድመ ንዝርከቡ ህፃናት ፍቓድ ዝሃበት ፈላመይቲ ሃገር ክትከውን ኣኽኢልዋ ኣሎ።
ሚኒስትሪ ጥዕና እታ ሃገር ናይ ሳልሳይ ምዕራፍ ክሊኒካል ፈተነ ኣብ መረዳእታታት ተደሪኹ ክታበት ፋይዘር ንህጻናት ክወሃብ ከምዘፍቀደ ኣፍሊጡ።
ኣማኻሪ ሚኒስትር ጥዕና እታ ሃገር፡ ኣብዚ ክሊ ዕደመ ዝርከቡ ህፃናት ዝተፈተነ እዚ ክታበት፡ ዘተኣማምንን ውፅኢታውን እዩ ኢሉ።
ካናዳ ቅድም ክብል ልዕሊ 16 ዝዕድሚኦም ሰባት ክታበት ፋይዘር ክወስዱ ምፍቃዳ ይዝከር።
ብመሰረት እዚ፡ ለበዳ ኮሮናቫይረስ ኣብ ዝዓረገላ ግዝኣት ኣልቤርታ፡ ድሕሪ 9 መዓልታት ካብ 12 ክሳብ 15 ክሊ ዕድመ ዝርከቡ ሰገናት ክታበት ፋይዘር ክኽተቡዮም።
ኣብታ ሃገር ዛጊድ ልዕሊ 1 ነጥቢ 2 ሚልዮን ሰባት ብኮሮናቫይረስ ዝተለኸፉ ኮይኖም፡ 20 ሚእታዊት ዕድመኦም ትሕቲ 19 ዓመት ከምዝኾነ ይግለፅ።
ድንጉይ ከይዲ ኣወሃህባ ክታበት ከምዘለዋ ኣብ ዝግለፅ ካናዳ፡ 34 ሚእታዊት ህዝባ፡ እንተውሓደ ፈላማይ ዙር ክታበት ወሲዱ እዩ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ፕረዚደንት ኢሳይያስ ኣፈወርቂ ናይ ክልተ መዓልቲ ናይ ስራሕ ምብጻሕ ንምክያድ ሎሚ ሰዓት 11 ናይ ንግሆ ናብ ሱዳን ከምዝተበገሰ ሚኒስተር ዜና ኤርትራ ኣቶ የማነ ገብረመስቀል ብትዊተር ሓቢሩ።
ሚኒሰተር ጉዳያት ወጻኢ ኤርትራ ኣቶ ዑስማን ሳልሕን ኣማኻሪ ፕረዚደንት ኣቶ የማነ ገብርኣብንውን ንፕረዚደንት ኢሳይያስ ኣፈወርቂ ኣሰንይሞ ናብ ሱዳን ከይዶም ኣለዉ።
ሚኒስተር ዜና ኣቶ የማነ ገብረመስቀል፡ ዑደት ፕረዚደንት ኢሳይያስ ኣፈወርቂ ንምንታይ ዝዓለመዩ እኳ እንዘይገለጸ፡ ኤርትራ ነቲ ኣብ ሞንጎ ሱዳን ግብጽን ኢትዮጵያን ሰፊኑ ዘሎ ወጥሪ ንምፍታሕ ጻዕርታት ክትገብር ምጽናሓ ይፍለጥ፡ እዚውን ከም መቐጸልታ ናቱ ክኸውን ይኽእል እዩ።
ግብጺ፡ ሱዳን ኢትጵያን ብጉዳይ ዓቢ ግድብ ህዳሰ ኣመልኪተን፡ ኢትዮጵያ ካልኣይ ገጽ ምምላእ እቲ ግድብ ንምክያድ ኣብ ትሸባሸባሉ ዘላ፡ ኣብ ሓደ ስምምዕ ከይበጽሓ ክፈላለያ ጸኒሐን እየን።
ብፈላይ ሱዳንን ኢትዮጵያን በቲ ኣብ ምብራቓዊ ክፋል ዞባ ገዳርፍ ዝርከብ ኣልፋሽጋ ዝብሃል ልሙዕ መሬት ኣብ ብረት ምውጥዋጥ እየን ዘለዋ።
ሱዳን ነቲ ናተይ እዩ ኢላ ዝኣመነትሉ ቦታታት ኣብ መወዳእታ ወርሒ ሕዳር ምሉእ ንምሉእ ከምዝተቐጸጸረቶ ክትገልጽ እንከላ፡ ኢትዮጵያ ብወገና ሱዳን ናብቲ ቅድሚ ወርሒ ሕዳር ዝነበረቶ ቦታ እሞ ሰራዊታ ትስሓብ ጸገምና ብዘተ ንፍትሓዩ ዝብል መርገጺ እያ ሒዛ ዘላ።
ብኻልእ ወገን፡ ፍሉይ ልኡኽ ኣመሪካ ኣብ ቀርኒ ኣፍሪቃ ኣምባሳደር ጀፍሪ ፈልትማን ካብ 4 ግንቦት ክሳብ 13 ግንቦት 2021 ናብ ሃገራት ግብጺ፡ ኤርትራ፡ ሱዳንን ኢትዮጵያን ዑደት ክገብር ምዃኑ ተፈሊጡ ኣሎ።
ፍሉይ ልኡኽ ኣመሪካ ኣብ ቀርኒ ኣፍሪቃ ኣምባሳደር ጀፍሪ ፈልትማን ምስ መራሕቲ እዘን ሃገራት፡ ምስ ሕበራት ሃገራትን ሕብረት ኣፍሪቃን ርክባት ከምዘካይድን፡ ምስ ዝተፈላለዩ ትካላት ወሃብቲ ረድኤት ተረኺቡ ትዕዝብቱ ከምዘስፍር ተገሚቱ ኣሎ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ብሰንኪ እቲ ኣብ ትግራይ ዝተወለዐ ኲናት ዝተፈናቐሉ ኣስታት 5 ሽሕ ህጻናት ምስ ስድራቤቶም ከምዝተፈላለዩ ትካል ግበረ ሰናይ ሴቭ ዘ ችልድረን ገሊጹ።
ብዙሓት ህጸናት ናብ መዓስከር ተፈናቐልቲ ወይ ዘይስሩዕ መዕቖቢ እናመጹ እዮም።
እቶም ህጻናት ንጥምየት፣ ኣካላውን ጾታውን መጥቃዕቲ ዝተቃልዑ ከምዝኾኑ እዩ ገባሪ ሰናት ህጻናት ኣድሕን ሴቭ ዘ ችልድረን ዝገልጽ።
ሰብኣዊ ሓገዝ ናብ ዝበዝሕ ከባቢታት እቲ ክልል ክበጽሕ ከምዘይከኣለ ዝሕብር እቲ ገባሪ ሰናይ ትካል፡ እቶም ህጻናት ንርእሶም ክናብዩ ከምዝተገደዱ ኣፍሊጡ፡፡
ብሰንኪ እቲ ኣብ ትግራይ ሽዱሽተ ኣዋርሕ ኣቑጺሩ ዘሎ ኲናት፡ 17 ሚልዮን ሰባት ካብ ቤት ንብረቶም ተመዛቢሎም ኣለዉ።
ውድብ ሕቡራት ሃገራት ኣብቲ ክልል ሰብኣዊ ቅልውላው እናኸፈአ ይመጽእ ከምዘሎ ብቐጻሊ የጠንቅቕ ኣሎ።
ብተወሳኺ ዋላኳ ሙሉእ መረዳእታ እንተዘይሃለወ፡ ኣብ ትግራይ ህጻናት፣ ነፍሰ ጾራትን ዘጥብዋ ኣዴታትን ብዘሰምብድ ደረጃ ብሕጽረት ምግቢ ከምዝተጠቕዑ ዘመላኽቱ ኩነታት ከምዘለዉ ኣጠንቂቑ።
ኣብ መንጎ ፈደራላዊ መንግስቲ ኢትዮጵያን ብህወሓት ዝምራሕ ዝነበረ መንግስቲ ክልል ትግራይን እናገደደ ዝመጸኣ ፖለቲካውን ሕገመንግስታዊን ምትፍናን ድሕሪ 3 ሕዳር 2020 ናብ ቅሉዕ ኲናት ኣምሪሑ።
ጠንቂ ናይቲ ፖለቲካዊ ምትፍናን ኣብ መጋቢት 2018 ዝጀመረ ኮይኑ ምስ ምምጻእ ቀዳማይ ሚኒስተር ናብ ስልጣንን ዝተኣሳሰርዩ።
ኣብ ሕዳር 2019፡ ኢህወዴግ ውሁድ ገዛኢ ሰልፊ ክኽውን ድሕሪ ምውሳኑ፡ ህወሓት ነቲ ውሳነ ስለ ዘይተቐበሎ ከም ዝወጽእ ኣነጺሩ።
ኣብ ወርሒ ሕዳር ናይቲ ዓመት ኢህወዴግ ናብ ብልጽግና ምስተቐየረ ድማ እቲ ፖለቲካዊ ፍትሕ ወግዓዊ ኮይኑ።
በዚ ድማ ብልጽግና ገዛኢ ሰልፊ ኮይኑ፡ ህወሓት ከኣ ከም ተቓዋሚ ሰልፊ ኣንጻር እቲ ብዶር ኣብዪ ዝምራሕ ብልጽግና ደው ኢሉ።
ኣብ መጋቢት 2020 ሃገራዊ ቦርድ ምርጫ ነቲ ኣብ ወርሒ ነሓሰ ናይቲ ዓመት ክካየድ ተወጢኑ ዝነበረ ሃገራዊ ምርጫ ኢትዮጵያ ብሰንኪ ለበዳ ኮሮናቫይረስ ከም ዝተናውሐ ድሕሪ ምግላጹ፡ ህወሓት ነቲ ለበዳ ብዝከላኸል ኣገባብ ክካየድ ይኽእልዩ ዝብል ምጉት ብምልዓል ነቲ ምንዋሕ ኣይተቐበሎን።
ነቲ ብቀዳማይ ሚኒስተር ኣብዪ ዝምራሕ ፈደራላዊ መንግስቲን ክልቲኡ ባይቶታትን ኣፍልጦ ከም ዘይህቦምውን ኣፍሊጡ።
ብ9 መስከረም 2020 ድማ ምሉእ ብምሉእ ህወሓት ዝተዓወተሉ ክልላዊ ምርጫ ተኻይዱ።
ድሕሪዚ ክልቲኦም ወገናት ኣፍልጦ ተነፋፊጎም፡ ኣብ ናይ ቃላት ውግእ ኣትዮም።
እቲ ዝነበረ ወጥርን ምትፍናንን እናገደደ ድሕሪ ምምጽኡ ድማ፡ ተኽእሎ ኵናት እናዓበየ መጺኡ።
ብወገን ህወሓት፡ ዝርርብ ክካየድ እንተኾይኑ፡ ቀዳማይ ሚኒስተር ኣብዪ መሰጋገሪ መንግስቲ ክምስርት፡ ናይ ፖለቲካ እሱራት ክፈትሕን ሃገራዊ መድረኽ ዘተ ክፍጠርን ዝብል ቅድመ ኵነት ቀሪቡ።
እንተኾነ ግን፡ እቲ እናኸረረ ዝመጸ ምትፍናንን ወጥሪን ኣብ መጀመርታ ወርሒ ሕዳር 2020 ናብ ቅሉዕን ሰፊሕን ኲናት ኣምሪሑ፡ ኣብቲ ክልል ከቢድ ቅልውላዉ ፈጢሩ ይርከብ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ኤርትራ ከም መቐጸልታ ናይቲ ለበዳ ኮርናቫይረስ ንምክልኻል ንልዕሊ ዓመት ኣንቢራቶ ዝጸንሐት ጽኑዕ ቀይድታት ምፍዃስ ካብ ትማሊ ሰንበት ጀሚሩ፡ ኣብያተ ክርስትያንን መሳጊድን ንቡር ንጥፈታተን ከም ዝጀመራ ተገሊጹ።
ብመሰረት ሓበሬታ መንግስታዊ መደበር ቴለቪዥን ኤርትራ፡ ኣብያት እምነት ካብ ትማሊ ጀሚረን ናብ ንቡር ንጥፈታተን ተመሊሰን ኣለዋ።
እንተኾነ፡ ነቲ ለብዒ ንምግታእ መሸፈኒ ኣፍን ኣፍንጫን ማስክ ምግባር፡ ኣካላዊ ርሕቐት ምሕላው ዝኣመሰሉ ጥንቃቐታት ምግባር ኣድላዪ ምዃኑ እቲ ሓበሬታ የረድእ።
ኤርትራ 21 መጋቢት 2020 ናይ ፈለማ በቲ ቫይረስ ዝተለኽፈ ሰብ ድሕሪ ምርካባ 1 ሚያዝያ እያ ምሉእ ዕጽዋ ኣዊጃ።
እቲ ንኣስታት ሓደ ዓመት ዝጸንሐ ተሪር ዕጽዋ ኣብዚ ቀረባ እዋን ክዘልቕ ጸኒሑ ኣሎ።
ኣብ ፈለማ ናይዚ ወርሒ እቲ ንዓመት ምሉእ ተቋሪጹ ዝጸንሐ ትምህርቲ ካብ መዋእለ ህጻናት ክሳዕ ካልኣይ ደረጃ ምጅማሩ ዝዝከር ኮይኑ፤ ምስኡ ተኣሳረሩ ኣብ ከተማ፡ ከምኡውን ካብን ናብን ከተማታት ናብ ዘለዉ ቀንዲ መስመራት ህዝባዊ መጉዓዝያውን ዳግም ናብ ኣገልግሎት ከም ዝተመለሰ ተገሊጹ ነይሩ።
ታክስታትን ናይ ብሕቲ ናይ ገዛ መካይንን ግና ዛጊት ብዘይ ፍቓድ ክንቀሳቐሳ ከምዘይተፈቕደለን ምንጭታት ንቢቢሲ ገሊጾም።
ኣብ ኤርትራ ቁጽሪ ብኮሮናቫይረስ ዝተለኽፉ ሰባት ሽዱሽተ ምስበጽሐ፡ ካብ መወዳእታ ወርሒ መጋቢት 2020 ዝተጀመረ ናይ ምርጋጥ ስጉምቲ፡ ኣብ ህዝቢ ከቢድ ቁጠባውን ማሕበራውን ቅልውላዉ ምስዓቡ ይንገር።
ዋላኳ ኤርትራ ሓንቲ ካብተን ትሑት ቁጽሪ መልከፍትን ሞትን ዘለወን ሃገራት እንተኾነት፡ ኣብዚ ቀረባ እዋን ግን ናህሪ ናይቲ ለብዒ እናበረኸ ይኸይድ ምህላዉ ጸብጻባት ሚኒስትሪ ጥዕና የረድኡ።
ክሳብ ሎሚ ኣብታ ሃገር 3605 ሰባት ብኮቪድ19 ክልከፉ እንከለው፡ 3410 ሓውዮም ካብ ሆስፒታላት ከም ዝተፋነው፡ ጸብጻባት ሚኒስትሪ ጥዕና እታ ሃገር የረድእ።
ኣብታ ሃገር ኣብዚ እዋን በቲ ቫይረስ ከም ዝተለኽፉ ተረጋጊጹ ሕክምናዊ ክንክን ዝግበረሎም 195 ሰባት ክህልው እንከለው እዚ ኣሃዝ ምስቲ ዝለዓለ ቁጽሪ ዝተመዝገበሉ መፋርቕ ወርሒ ጥሪ ክወዳደር እንከሎ ብ75 ጎዲሉ ምህላው ጸብጻባት ሚኒስትሪ ጥዕና የርኢ።
እንተኾነ፡ ኤርትራ ንብዝሒ እቲ መዓልታዊ እትገብሮ መርመራ ኮቪድ19 ስለዘይትገልጽ ንጹር ኩነታት ናይቲ ለበዳ ንምፍላጥ ኣጸጋሚ ምዃኑ ገለ ክኢላታት ይዛረቡ።
እቲ ቫይረስ ናብታ ሃገር ካብ ዝኣቱ ጀሚሩ 10 ሰባት ሞይቶም ኣለዉ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ገለ ሰባት፡ እቲ እንኮ ምጽናት ዓሌት ብናዚ ዝተፈጸመ ጭፍጨፋ ኣይሁድ እዩ ይብሉ
ምጽናት ዓሌት ወይ ጀኖሳይድ ኣንጻር ደቂሰብ ዝፍጸም እቲ ኣዝዩ ከቢድ ገበን ከምዝኾነ ብዙሓት ክኢላታት ይሕብሩ።
ትርጉሙ ከኣ ኣብ ውሽጢ ሓደ ጉጅለ ህዝቢሰባት ጃምላዊ ዝኾነ ጽንታ ወይ ቕትለት ምፍጻም ዝብል ኮይኑ፤ እቲ ኣብ 1940ታት ናዚ ጀርመን ንኣይሁዳውያን ከጥፍእ ዝፈጸሞ ገበናት ምስዚ ብኣብነት ይጥቀስ።
እንተኾነ ስግርዚ ብቐሊሉ ዝግለጽ ትርጉም፤ ብመንጽር ሕጋዊ ኣምር ክረኣ ከሎ ምጽናት ዓሌት ብኸመይ ይግለጽ፤ መዓስከ ተፈጺሙ ክበሃል ይከኣል ዝብል ኣካታዒ ጉዳይ እዩ።
እቲ ናብ ትግርኛ ክነምጽኦ ከለና ምጽናት ዓሌት ወይ ጽንታ ዝብል ትርጉም እንህቦ ጀኖሳይድ ዝብል ቃል ኣብ 1943 ራፋኤል ለምኪን ብዝተባሃለ ኣይሁዳዊፖላንዳዊ በዓል ሞያ ሕጊ ዝተፈጠረ ስያመ ኮይኑ ውህደት ክልተ ቃላት፡ ግሪክን ላቲንን ምዃኑ ይፍለጥ። ጀኖስ  ናይ ግሪክ ቃል ኮይኑ ዓሌት ወይ ዘርኢ ዝብል ትርጉም ይሕዝ፤ ሳይድ  ድማ ካብ ላቲን ዝተወሰደን ምቕታል ወይ ቕትለት ማለትዩ።
ዶክተር ለምኪን ነቲ ብዘይካ ሓዉ ካልኦት ኩሎም ኣባላት ቤተሰቡ ዝተቐተሉሉ ህልቂት ሆሎካስት ብዓይኑ ድሕሪ ምርኣዩ፤ ጀኖሳይድ ብመሰረት ዓለምለኻዊ ሕጊ ዝዳነ ገበን ክኸውን ጎስጓሰ የካይድ ነይሩ።
ዝገበሮ ጻዕሪ ከኣ ነቲ ኣብ ታሕሳስ 1948 ዝተኣታተወን ኣብ ጥሪ 1951 ግብራዊ ዝኾነን ስምምዕ ጽንታ ዘርኢ ሕቡራት ሃገራት መሰረት ክኸውን በቒዑ።
ኣብቲ ውዕሊስምምዕ ዝሰፈረ ዓንቀጽ 2 ከኣ ንዘርኣዊ ምጽናት ንኸም ብሄራዊ፣ ዓሌት፣ ዘርኣዊ ወይ ሃይማኖታዊ ዝበሉ ጉጅለን ዝመሰሉን ብምሉእ ይኹን ብኸፊል ንምጥፋእ ብምሕሳብ ዝፍጸም ካብዞም ዝስዕቡ ዓይነታት ተግባርዩ፡
እቲ ውዕሊ እተን ነቲ ስምምዕ ዝፈረማ ሃገራት ዘርኣዊ ምጽናት ክከላኸላን ንፈጸምቱ ክቐጽዓን ዘገድድ ሓፈሻዊ ግቡእ እውን ኣነጺሩ ይርከብ።
ግብራዊ ካብ ዝኾነሉ እዋን ጀሚሩ ካብ ዝተፈላለዩ ኣካላት ነቐፌታታት ይቐርበሉዩ። ዝበዝሕ ቅርታ ከኣ ካብቶም ኣብ ገለ ፍጻመታት ዝህልዎ ኣተረጓጉማ ወይ ኣፈጻጽማ ብዝምልከት ስክፍታታት ካብ ዘለዎም ሰባት ይመጽእ። ገሊኦም እቲ ትርጉም ጽብብ ዝበለ ምዃኑ ክገልጹ ከለዉ፡ ገሊኦም ከኣ ጠገለ ብዘይብሉ ኩነታት ምዝውታሩ ይነቕፉ።
ምንጪ ስእሊ
ኣብ ምጽናት ዓሌት ርዋንዳ ቱትሲን ማእከሎት ሁቱን ዕላማ ኮይኖም
ገለ ተንተንቲ ንጀኖሳይድ ዘርኣዊ ምጽናት ዝተወሃቦ ትርጉም ጸቢብ ምዃኑ ክገልጹ ከለዉ፡ እቲ ውዕሊ ግብራዊ ካብ ዝኸውን ንደሓር ካብ ሞንጎ ዝተፈጸሙ ጅምላዊ ቅትለታት ዋላ ሓደውን ብኡኡ ክግለጽ ኮነ ጀኖሳይድ ተፈጺሙ ክበሃል ዘኽእል ረቛሒታት ከም ዘየማልእ የረድኡ።
ኣብቲ ውዕሊስምምዕ መሰረት ብምግባር ካብ ሞንጎ ብቐጻሊ ዝቐርቡ ተቓውሞታት ገሊኦም፡
እዞም ነቐፌታታትኳ እንተቐረቡ ብኻልእ ገጽ ድማ ዘርኣዊ ምጽናት ብቐሊሉ ክፍለጥ ዝኽእል ምዃኑ ዝገልጹ ብዙሓት ኣካላት ኣለዉ።
ርዋንዳን ዘርኣዊ ምጽናትን ኣብ መበል 20 ክፍለ ዘመን      20  ዝብል ርእሲ ዘለዎ መጽሓፍ ዝጸሓፈ ዋና ጸሓፊ ትካል ግብረሰናይ ዶብ ኣልቦ ሓኻይም ኤም ኤስ ኤፍ ነበር ኣሌይን ዘርኣዊ ምጽናት ነቲ ብድሕሪት ዘሎ ዝተበገሰሉ ዕላማ ብምርኣይ ካብ ካልኦት ገበናት ክትፈልዮ ትኽእል ኢኻ ዝብል ሓሳብ ኣስፊሩ ይርከብ።
ዘርኣዊ ምጽናት ማለት ካብ ካልኦት ኣንጻር ሰብኣዊ ፍጡር ዝፍጸሙ ገበናት ብዝተፈለየ ኩነታት ዝትግበርን ነቲ ዒላማ ዝተገበረ ጉጅለ ንምጥፋእ ዝዓለመን እዩ። ስለዚ ጀኖሳይድ ካብቶም ኣንጻር ፍጡር ሰብ ዝፍጸሙ ገበናት ከቢድን ዝዓበየን ገበን እዩ ይብል ንሱ።
ምንጪ ስእሊ
ሓደ ሰብኣይ ኣብ ፌኖም ፐንህ ዝርከብ ቤተመዘክር ቱዎል ስሌንግ ንዝርከብ ስእሊ ግዳያት ከመር ሩጅ እናረኣየ
ንዘርኣዊ ምጽናት ኣብ ዝወሃብ ትርጉም ብዙሕ ናይ ሓሳብ ኣፈላላያት ከምዝረኣይ ኩሉ ኣብ መበል 20 ክፍለዘመን ክንደይ ጊዜ ተፈጺሙ ይኸውን ኣብ ዝብል እውን ዘይምስምማዓት ኣሎ።
ክንደይ ጊዜ ዘርኣዊ ምጽናት ተፈጺሙ ይኸውን
ገለ ወሃብቲ ርእይቶ ከምዝብልዎ ኣብ ዝሓለፈ ክፍለዘመን ሓደ ጊዜ ጥራይ እዩ ጀኖሳይድ ተፈጺሙ። ንሱ ድማ ሆሎካስት ብዝብል ዝፍለጥ ህልቂት ከምዝኾነ ይሕብሩ።
ካልኦት ኣካላት ብወገኖም ብመሰረት ትርጓመ ናይ ውድብ ሕቡራት ስምምዕ  1984፡ ብውሑድ ሰለስተ ዘርኣዊ ምጽናት ከምዝተፈጸመ ይገልጹ።
ካልኦት ኣብ ቀረባ እዋን ናብቲ ዝርዝር ዝኣተዉውን ኣለዉ
ዓለምለኸ ቤት ፍርዲ ገበን ብ2010 ፕረዚደንት ሱዳን ዑመር ሓሰን ኣልበሽር ኣብ ቁጽጽር ክውዕል መአዘዚ ኣውጺኡሉዩ። ክስታቱ ድማ ምስ ምጽናት ዓሌት ይተሓሓዙ። ንሱ ኣንጻር ኣብ ዞባ ዳርፉር ኣብ ልዕሊ ዝነብሩ ህዝቢ ዘመተታት ክካየዱ ብምልዕዓል ዝኽሰስ ኮይኑ ኣስታት 300 ሽሕ ከምዝተቐተሉን ኣብ ውሽጢ ናይ ሸውዓተ ዓመት ጎንጺ ልዕሊ ሚልዮን ሰባት ከምዝተፈናቐሉን ይግለጽ።
ምንጪ ስእሊ
ኣብ 1995፡ ኣብ ስረብረኒካ፡ ልዕሊ 7000 ሙስሊም ተቐቲሎም
ኣብ ቀረባ ዝበሃል ከኣ ኣሜሪካ ብ2016 ንጀሃዳዊ ጉጅለ ኢስላሚክ ስቴት  ኣንጻር ክርስትያን፣ ያዚዲን ውሑዳን ሺዓን ዘርኣዊ ምጽናት ፈጺሙ ዝብል ክሲ ኣቕሪባትሉ ነይራ።
ብ2017 እውን ጋምቢያ ንጉዳይ ሚያንማር ናብ ዓለምለኸ ቤት ፍርዲ ወሲዳቶ ነይራ። ክሳ ድማ ኣብ ልዕሊ ሮሂንጋውያን ምጽናት ከምዝተፈጸመ ይገልጽ። ሰፊሕን ስልታውን ወፍሪ ምጽራይ ኣብ ቁሸት ሮሂንግያ ተፈጺሙ ይብል ክሲ እታ ኣፍሪቃዊት ሃገር።
ብኣማኢት ኣሽሓት ዝቑጸሩ ሮሂንጋውያን ካብ ሚያንማር ናብ ባንግላዲሽን ካልኦት ሃገራትን ክስደቱ እንከለዉ ኣሽሓት ከምዝተቐተሉውን ይግለጽ።
ኣብ 2021 ኣሜሪካ፣ ካናዳን መንግስቲ ኔዘርላንድስን ንቻይና ብወግዒ ከሲሰንኣ ምንባረን ይዝከር። እቲ ክሲ ድማ ቻይና ኣብ ልዕሊ ኣብ ዢንጃንግ ዝነብሩ ህዝቢ ዊገር ዘርኣዊ ምጽናት ፈጺማ ዝብልዩ።
መረዳእታታት ከምዘመልክትዎ ቻይና ኣብ ልዕሊ ዊገራውያን ግዱድ ምምካን፣ ግዱድ ዕዮ፣ ጃምላዊ ማእሰርቲ ከምኡውን ስልታዊ ጾታዊ ግህሰትን ስቅያትን ክፍጸም ብምግባር ትኽሰስ። እዞም ተግባራት ከኣ ንምፍጻም ዘርኣዊ ምጽናት ዘረጋግጹ እዮም። ቻይና ግን ነቶም ክስታት ነጺጋቶምያ።
ምስ ክሲ ዘርኣዊ ምጽናት ብዝተሓሓዝ ናብ ቤት ፍርዲ ዝቐረበ ፈላማይ ጉዳይ፡ ኣብ ርዋንዳ ህልቂት ኣብ ዝተፈጸመሉ እዋን ታባ ናይ ዝተበሃለት ከተማ ሁታውያን ከንቲባ ዝነበረ ጂን ፖል ኣካየሱ ዝምልከትዩ። ብ2 መስከረም 1998 ከኣ ኣካየሱ ገበነኛ ዘርኣዊ ምጽናትን ገበናት ኣንጻር ደቂሰብን ምዃኑ ተወሲኑ።
ምስ ጉዳይ ሩዋንዳ ብዝተሓሓዝ 85 ሰባት ብዓለምለኻዊ ቤት ፍርዲ ዝተኸሰሱ ኮይኖም፤ ናይቶም 29 ብቐጥታ ምስ ዘርኣዊ ጽንታ ዝራኸብዩ።
ኣብ ወርሒ ነሓሰ 2010 ካብ ውድብ ሕቡራት ልሒዅ ዝወጽአ ሓበሬታ ከምዘመልክቶ እቶም ብጉዳይ ዘርኣዊ ምጽናት ርዋንዳ ዝተኸሰሱ ሰባት ንባዕሎም ግዳያት ተመሳሳሊ ገበን ኮይኖምዮም።
ኣብ ቦስኒያ ጀነራል ዝነበረ ራዲስላቭ ክሪስቲክ ኣብ 2001 ገበነኛ ዘርኣዊ ምጽናት ኮይኑ ተረኺቡ። ንሱ ነቲ ዝቐረበሉ ክሲ ዝተቓወመ ኮይኑ፤ ቁጽሪ ዝሞቱ ሰባት 8 ሽሕ ብምዃኑ ኣዝዩ ዝተሓተ ብምዃኑ ብገበን ዘርኣዊ ምጽናት ክውሰድ ከምዘይብሉ ብምግላጽ ክከራኸር ፈቲኑ ነይሩ። ቤት ፍርዲ ግና ንዘቕረቦ ይግባይ ውድቂ ገይሩ።
ኣብ 2007 ከኣ ናይ ቦስኒያ ሓራዲ ብዝብል ሳጓ ዝፍለጥ ኮማንደር ቦስኒያ ሰርብ ዝነበረ ራቶክ ምላዲች ምስ ዘርኣዊ ምጽናት፣ ገበናት ኲናትን ገበናት ኣንጻር ሰብኣውነትን ብዝተሓሓዝ ዕድመ ልክዕ ማእሰርቲ ተፈሪድዎ።
ብተመሳሳሊ ወዲ 92 ዓመት ኑን ቺ ከምኡውን ወዲ 87 ዓመት ኪዩ ሳምፋን ምስቲ ኣብ ካምቦዲያ ዝተፈጸመ ቅትለት ብዝተሓሓዝ ገበነኛታት ዘርኣዊ ምጽናትን ኣንጻር ሰብኣውነትን ኮይኖም ስለዝተረኸቡ ብ2018 ዕድመ ልክዕ ማእሰርቲ ተበይንዎም።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ዓለምለኻዊ ትካል ሰብኣዊ መሰላት ኣምነስቲ ኢንተርናሽናል፡ መራሕቲ ኣፍሪቃ ከምኡውን ካልኦት ሃገራትን ትካላትን ዓለም ብዛዕባቲ ኣብ ትግራይ ዘሎ ጥሕሰታት ሰብኣዊ መሰላት ድምጾም ንኸስምዑ ጸዊዑ።
እቲ ትካል ኣብ ዘውጽኦ መግለጺ ኣብቲ ሽድሽተ ወርሒ ዝመልኦ ኲናት ትግራይ ዓለምለኻዊ ግህሰታት ሰብኣዊ መሰላት ከምዝተፈጸሙ ሓቢሩ።
ኲናት ትግራይ ካብ ዝጅመር ክሳብ ሎሚ ብኣሽሓት ዝቑጸሩ ከምዝተቐተሉ፣ ብኣማኢት ኣሽሓት ኣብ ውሽጢ እቲ ክልል ከምዝተፈናቐሉን ከምኡ ድማ 63 ሽሕ ሰባት ናብ ሱዳን ከምዝተሰዱ እቲ መግለጺ ኣመልኪቱ።
ገበናት ኲናትን ሰብኣዊ ጥሕሰትን ከምዝተፈጸሙ ብምሕባር ወተሃደራት ኢትዮጵያን ኤርትራን ብሓባር ኮይኖም ንደቂኣንስትዮ ከምዝተጋሰሱን ቆልዑት ዝርከብአን ደቂኣንስትዮ ጾታዊ ጥቕዓታት ከምዘብጽሑን መረዳእታታት ኣለዉ ኢሉ።
ኤርትራ ነቲ ኣብ ልዕሊ ወተሃደራታ ክቐርብ ዝጸንሐ ክስታት ዓመጽን ቅትለትን ስተሰንዐ ብምባል ክትነጽጎ ምጽንሓ ይፍለጥ።
ቀዳማይ ሚኒስተር ኢትዮጵያ ኣብዪ ኣሕመድ ብወገኑ፡ ግህሰታት ከምዝተፈጸመ ብምእማን፡ ጾታዊ ዓመጽን ቅትለትን ዝፈጸሙ ወተሃደራት ክሕተቱ ምዃኖም ተዛሪቡ ነይሩዩ።
ኣብቲ ሽድሽተ ኣዋርሕ ዘቑጸረ ኲናት ጥሕሰታት ሰብኣዊ መሰልን ዓለምለኻዊ ሕግታትን ከምዝተፈጸሙ ዘረጋግጹ መረዳእታታት ብእኹልኳ እንተሃለዉ ካብ ሕብረት ኣፍሪቃን ሕቡራት ሃገራትን ግን እኹል ምላሽ ኣይተወሃበን ክብል ሓላፊ ኣምነስቲ ኢንተርናሽናል ምብራቕን ደቡብን ኣፍሪቃ ዲፕሮስ ሙቼና ኣረዲኡ ።
ወሲኹ ድማ ቤት ምኽሪ ጸጥታ ሕቡራት ሃገራት ድሕሪ ኣዋርሕ ጉዳይ ትግራይ ከምዘሻቐሎ ገሊጹዩ፤ ሕብረት ኣፍሪቃን ኣብቲ ዞባ ዝርከባ ሃገራትን ግን ብኣንጻሩ ስቕታ መሪጸን ኣለዋ ኢሉ።
ዝተፈጸሙ ጥሕሰታት
ኣምነስቲ ኢንተርናሽናል ናብ ትግራይ ንምእታው ፍቓድ ክረክብ ዘቕረቦ ሕቶ መልሲ ከምዘይተወሃቦ ዘዘኻኸረ እቲ ዓለማዊ ትካል ሰብኣዊ መሰላት፤ ኣብዚ እዋን ብሰንኪ ዘሎ ኣጸጋሚ ኩነታት ሜላታት መራኸቢ ንኹሎም ነቶም ተፈጺሞም ዝበሃሉ ሰብኣዊ ጥሕሰታታት ምጽራይ ከምዝኸብድ ኣረዲኡ።
እንተኾነ ኦፕን ሶርስ ንዝተባሃለ ሜላ ምርመራ ከምኡ ድማ ብትንተና ምስልታት ሳተላይን መረዳእታታት ቪድዮ ከምዝኣከበ ኣብቲ መግለጺኡ ሓቢሩ።
ካብዚ ብተወሳኺ ካብቶም ዝተፈጸሙ መጥቃዕትታት ዝተረፉን ናብ ሱዳን ዝኣተዉ ስደተኛታትን ብኣካል ኮነ ብስልኪ ብምዝርራብ መረዳእታ ከምዝኣከበ ኣፍሊጡሎ።
ኣምነስቲ፡ ኣብቲ 6 ኣዋርሕ ኣቑጺሩ ዘሎ ኲናት ዝሳተፉ ዘለዉ ሓይልታት ጃምላዊ ቅትለታት፡ ጾታዊ ዓመጻት፡ ዕንወትን ዝምታን ከምዝፈጸሙ ዝገልጹ ጸብጻባት ኣውጺኡ ምንባሩ ይዝከር።
መዝጊበዮም ኣለኹ ካብ ሞንጎ ዝበሎም ጥሕሰታት እቲ ምስ ህወሓት ርክብ ነይርዎም ብዝበሃሉ ሓይልታት ኣብ ማይካድራ ዝተፈጸመ ጃምላዊ ቕትለት ሓደ ከምዝኾነ ብምጥቃስ ነዚ ስዒቡ ከኣ ኣብ ልዕሊ ተወለድቲ ትግራይ ነበርቲ ማይካድራ ዓጸፋዊ መጥቃዕቲ፣ ንሕጊ ሽፋን ዝገብር ቕትለት፣ ዝምታን ጃምላዊ ማእሰርትን ከምዝተፈጸመ ገሊጹ።
ኣብ ወርሒ ለካቲት ናብ ትግራይ ክኣትዉ ዝተፈቐደሎም ማዕኸናት ዜና ብወገኖም ነቶም ኣምነስቲ ኢንርናሽናልን ካልኦት ትካላትን ኣብ ትግራይ ተፈጺሞም ክብሉ ዝገለጽዎም ጥሕሰታት ከምዘረጋገጹን ተወሰኽቲ ዘስካሕክሑ ጥሕሰታት ከምዘቃልዑን እቲ መግለጺ ኣዘኻኺሩ።
ካብ ሞንጎቶም ገበናት ኣብ ምዕራብ ትግራይ ደገፍቲ መንግስቲ ብዝባሃሉ ፍሉይ ሓይሊ ኣምሓራ፣ ዕጡቓት ፋኖን ሚሊሻ ኣምሓራን ዝፈጸምዎ ምጽናት ዓሌት ከምዝርከቦም ኣምነስቲ ጠቒሱ።
ብወገን ክልል ኣምሓራ ብዛዕባዚ ናይ ኣምነስቲ ዝተዋህበ ግብረመልሲ የለን።
ብሰንኪቲ ተፈጺሙ ዝበሎ ምጽናት ዓሌት ብኣሽሓት ዝቑጸሩ ሰባት ካብ መረበቶም ከምዝተመዛበሉ ብምሕባር ኣብቶም ኣብ ምዕራብ ትግራይ ተፈጺሞም ዝበሃሉ ጥሕሰታት ዝገብሮ ምጽራይ ከምዝቕጽለሉ ኣፍሊጡ።
ካብዚ ብተወሳኺ ኣዝዮም ዘስካሕክሑ ገበናት ጾታዊ ግህሰት ከምኡውን ብጉጅለ ዝፍጸሙ ጾታዊ ጥቕዓታት ኣብ ልዕሊ ህጻናትን ዓበይትን ደቂኣንስትዮ ዝምልከቱ ጸብጻባት ይወጽኡ ምህላዎም ብምሕባር፡  ኣብ ቀረባ እዋን ወኪላት ሕቡራት ሃገራት ከምኡ ድማ ኣብቲ ክልል ዝንቀሳቐሱ ዘይመንግስታዊ ትካላትን ኣብ ዘውጽእዎ መግለጺ እናወሰኸ ዝኸይድ ዘሎ ጾታዊ ግህሰት ኣብ ልዕሊ ህጻናት ዓበይትን ደቂኣንስትዮ ከምዘሻቐሎም ነዚ ዝተወሃበ ምላሽ ከኣ እኹል ከምዘይኮነ ምግላጾም ኣረዲኡ።
ሆስፒታላትን ካልኦት ትካላት ጥዕናን መጥቃዕቲ ከምዝተፈጸሞምን ከምዝተዘመቱን ዝተፈላለዩ ትካላት ረድኤት ምሕባሮም እቲ መግለጺ ኣዘኻኺሩሎ።
ዲፕሮስ ሙቼና ዓለም እናረኣየ ኣብ ልዕሊ ህጻናትን ዓበይትን ደቂኣንስትዮ ትግራይ ጾታዊ ግህሰት ምፍጻሙ ትኽክል ኣይኮነን። ረድኤት ዘቕርቡ ትካላትን ሆስፒታላትን ብሰንኪ እቲ ኲናት ስለዝተጎድኡ ሓገዝ ዝህቡሉ ዓቕሚ የብሎምን ኢሉ።
ምዕጋት ሰብኣዊ ረድኤትን ስግኣት ጥምየትን
ኣምነተስቲ ኢንተርናሽናል ኩሎም ኣብ ኲናት ትግራይ ዝሳተፉ ዘለዉ ኣካላት ነቶም ርድኤት ዘቕርቡ ትካላት መገዲ ክኸፍቱ ክሓትት ምጽንሑ ሓቢሩሎ።
ካብ 27 ሚያዝያ 2021 ጀሚሩ ምምሕያሽ ከምዘሎ ሕቡራት ሃገራት እንተሓበረኳ ኣብ ትግራይ ዘሎ ኩነታት ሎሚውን ከምዘይተረጋግአን ረድኤት ብእዋኑ ክበጽሕ ከምዘይክኣለን እቲ መግለጺ ኣዘኻኺሩ።
ጉጅለ ዶብ ኣልቦ ሓኻይም ኤም ኤስ ኤፍ ዝተበሃለ ዓለም ለኻዊ ትካል ግብረሰናይ ኣብ ወርሒ መጋቢት ጥራይ ኣብ መቐለ ዝነበሮም ዕማም ክልተ ጊዜ ከምዝተቛረጾም ኣምነስቲ ጠቒሱ።
እቲ ጉጅለ ወተሃደራት ብሽፋን ሕጊ ቕትለት ክፍጽሙ ከምዝረኣየ፤ ብኻልእ ኣጋጣሚ ከኣ ንመኪንኦም ደው ኣቢሎም ንኢትዮጵያዊ ዘዋሪኣ ከምዝወቕዕዎን ክቐትልዎ ምዃኖም ከምዘፈራርሕዎን እቲ ብኣምነስቲ ዝወጽአ መግለጺ የመልክት።
ኣብ ትግራይ ሓረስቶት ካብ መረበቶም ከምዝተፈናቐሉን ኮነ ተባሂሉ ዘራእቶም ከምዝዓነዉን ብምግላጽ፤ ካብ ሕጸረት መግቢ ሰጊሩ ሓደጋ ጥምየት ከጋጥም ከምዝኽእል ስግኣቱ ሕቡራት ሃገራትን ካልኦት ትካላትን ክፈልጡ ኣጠንቂቑ።
ኣብ ከም ኣምሓራ፣ ቤኒሻንጉልን ኦሮሚያን ዝበላ ክልላት ኣብ ልዕሊ ሰላማውያን ሰባት ዝፍጸሙ ጥቕዓታት እናወሰኹ ምምጽኦም ዘተሓሳስብ ምዃኑውን ኣብ መግለጺኡ ወሲኹ ሓቢሩ።
ሓላፊ ኣምንነስቲ ኢንተርኛሽናል ደቡብን ምብራቕን ኣፍሪቃ ዴፕሮስ ሙቼና ዓለም ለኻውን ዘይሻራውን መርመርቲ ብኹሎም ወገናት ተፈጺሞም ንዝተበሃሉ ጥሕሰታታት ከጻርዩ ኣለዎም። ነቲ ጥፍኣት ዝፈጸሙ ከኣ ክቕጽዑ ይግባእ። ካብ ፍርዲ ዝሃድም ከምዘይህሉ መልእኽቲ ክበጽሕ አለዎ ኢሉ።
ዓለምለኸ ማሕበረሰብ ነቲ ኣብ ትግራይ ዘሎ ኲናት ዝህቦ ምላሽ ዝዛሕተለ ኮይኑ እንተቐጺሉ ግን እቲ ሕዚ ዘሎ ኩነታት ካብ ቑጽጽር ወጻኢ ክኸውን ከምዝኽእል ኣጠንቂቑ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ሎሬታ ሃርሜስ ንዝሓለፉ 6 ዓመታት መግቢ ዝበሃል ናብ ኣፋ ኣሕሊፋ ኣይትፈልጥን። እዚ ግን መግቢ ካብ ምብሳል ወይ ምድላው ኣይኣገዳን።
ዝሰርሓቶ መግቢ ጨው በዚሕዎዶ ውሒድዎ ጥዒማኳ ክትፈልጦ እንተዘይከኣለት ኣብ ማሕበራዊ መራኸቢ ኢንስታግራም ግን ብዙሓት ፈተውቲ ኣፍሪያላ።
ዘብሰለቶ ድንሽ ናብ ኣፋ ክተሕልፎ ስለዘይትኽእል ንሃፍኡ ተጠዓዕሞ። እኽልን ማይን ብኣፋ ሓሊፉ ማለት ከቢድ ስቓይ እዩ።
ነቲ ብዝተለመደ መገዲ ኣጠዓዒማ ክትምገቦ ዘይከኣለት መግቢ ግን መሊኣ ክትርሕቖ ኣይመረጸትን፤ ዝስምዓ ቓንዛ እናተጻወረት ኣብ ክሽነ ክትውዕል ወሲናላ። ኣበሳስላ ማለት ምድላው ምግቢ ብትምህርቲ ዝረኸበቶ ሞያዩ።
ምስ ኣደይን ሓፍተይ ኣብ ሓደ መኣዲ ኮፍ ኢልካ መግቢ ምምጋብ ፍሉይ ታሕጓስዩ ዝፈጥረልካ እትብል  ሎሬታ ነዚ ካብ ዘይትዕደል ግን ሽድሽተ ኣዋርሕ ተቖጺሮም።
ጓል 23 ዓመት ሎሬታ ብፈሳሲ መልክዕ ካብ ዝወሃባ መግቢ ወጻኢ ቤተሰባ ንመኣዲ ከቢቦም ኮፍ ኣብ ዝብሉሉ ጊዜ ኣብ ውሽጢ ክፍላ ኮፍ ካብ ምባል ወጻኢ ካልእ ኣማራጺ የብላን።
ተኸሺኑ ዝተዳለወ ስጋ ደርሆ ኣልዒላ ክትምገብስ ይትረፍ ፋርኬታ ኣልዒላ ብኢዳ ክትሕዝ እውን ዘገረም ነገርዩ ዝኾና ነይሩ።
ቁሩብ ዘሕጉሳ ሓደ ዕድል ረኺባ ነይራ። ካብቲ ኣብ ብያቲ ዝቐርብ መግቢቁሩብ  ክትኹልስ በቒዓ። ነዚ ዝገበረ ከኣ ሓደ በዓልሞያ እዩ። ስለምንታይ መግቢ ክተበልዕ ከላ ከምዘሕምማ፤ ንምንታይከ ናብ ሽቓቕ ከይዳ ክትጥቀም ዘይትኽእል ዝብሉ ነገራት ንምጽናዕዩ ነዚ ዝገብር ዘሎ።
ሎሬታ ቆልዓ ኮይና ብቴሌቪዥን ንዝቐረብኡ ምድላዋት ክሸና መግቢ ብምክትታል ዘዝረኣየቶ እናፈተነት ንቤተሰባ ተቕርብ ነይራ። ጓል 11 ዓመት እናሃለወት ብፍላይ ኣዲኣ ኣብ ስራሕ ኣምሲያ ትመጽእ ብምንባራ መግቢ ኣዳልያ ትጽበያ።
ኣዲኣ ከምእትብሎ ሎሬታ መግቢ ክተብስል ኣብ ዝጀመረትሉ እዋን ንፈለማ ዝሰርሓቶ ብስልሲ ኮሚደረ ዝተዳለወ ፓስታ ክኸውን ከሎ፤ ብድሕሪኡ ግን ውሕልና ዝሓቱ ክብድ ዝበሉ መግብታት ምኽሻን ቀጺላትሉ።
ተምሃሪት ካልኣይ ደረጃ ትምህርቲ ኮይና ኣብ ሓደ ውድድር ክሸና መግቢ ተሳቲፋ ተዓዋቲት ክትኸውን በቒዓ ነይራ። ብዘይካ ኣብ ቤት ትምህርቲ ዝካየዱ ውድድራት ምድላው መግቢ ኣብ ካልኦት ዓበይቲ ውድድራትውን ተሳቲፋ ዋንጫ ዝረኸብትሎም ኣጋጣምታት ኣለዉ።
ናይ ሎሬታ ብቕዓት ኣብ ክሽነ ብዝረኸበቶ ኩሉ ነገራት መግቢ ክተዳልው ምኽኣላ እዩ ትብል ኣዲኣ ጁሊ።
እቲ መግቢ ምምጋብ ዘኸትሎ ቅልውላው ጥዕና ኢቲንግ ዲስኦርደር ገና ጓል 15 ኮይናዩ ዘጋጠማ። ገና ቖልዓ ኣብ ዝነበረትሉ እዋንውን መግቢ ናይ ዘይምሕቓቕ ጸገማት የጋጥማ ከምዝነበረ ትዝክር። በዚ ምኽንያት ከኣ ዝበልዓቶ መግቢ ክኹርኩሓን ስቓይ ክፈጥረላን ጀሚሩ። ካብ ጊዜ ናብ ጊዜ ድማ ቃንዝኡ እናወሰኸ ከይዱ።
ሎሬታ ናይ ካልኣይ ደረጃ ትምህርታ ምስዛዘመት ኣብ ለንደን ናብ ዝርከብ ዓብዪ ኮሌጅ ምድላው መግቢ ኣትያኳ እንተነበረት ብሰንኪ ኩነታት ጥዕንኣ ግን ነቲ ኣብ ሰለስተ ዓመት ዝውዳእ ትምህርቲ ገና ሓደ ዓመት ምስተምሃረት ኣቋሪጻቶ።
ትምህርታ ኣቋሪጻ ዝበዝሕ ጊዜኣ ኣብ ዓራት ክተሕልፍ ዝተገደደት ሎሬታ ሕማማ ንሰብነታ ኣድቀቖ። ካብዚ ሓሊፉውን ንጸገም ኣእምሮኣዊ ጥዕና ተቓሊዓ። ብዙሕ ጊዜ ነብሰ ቕትለት ንምፍጻም ከምዝፈተነትያ ትዛረብ።
ሓደ እዋን ናብ ሚዛን ደይባ ክብደት ሰብነታ ኣብ ዝተመዝነሉ ጊዜ 25 ኪሎ ኮይና፤ እዚ ከኣ ብህይወት ንምጽንሓውን ከምዝፈታተኖ ዶክተራ ሓቢርዋ። በዚ ምኽንያትውን ንቓንዝኣ እናተጻወረት ክንድዝኸኣለቶ መግቢ ክትወስድ ፈቲና።
ሓገዝ ሕክምና ንኽትርከብ ብዝብል ናብ ሓደ ማእኸል ምስተወሰደት ኣብ መዓልቲ ሽድሽተ ጊዜ መግቢ ክትምገብ ተነጊርዋ። ሰለስተ ጊዜ ክብድ ዝበሉ መግብታት ሰለስተ ጊዜ ድማ ከም ብሽኩቱ ዝበሉ ቅልል ዝበሉ ክትወስድ ግድን ነይሩ።
ንሳ ነቲ ዝቐረባለ መግቢ ከይወደአት ካልኦት ተሓከምቲ ካብ ኮፍ ዝበሉሉ ቦታ ክለዓሉ ኣይፍቀደሎምን። በዚ ምኽንያት ብዙሓት ተሓከምቲ ይቕየምዋ ምንባሮም ትዛረብ።
ኩሎም ተሓከምቲ ከኣ ብድሕሪ መኣዲ ንሓደ ሰዓት ዝኣክል ጥቡቕ ክትትል ይግበረሎም ነይሩ። እዚ ዝኾነሉ ምኽንያት ብዝተፈላለየ መገዲ ነቲ መግቢ ከየውጽእዎ ብዝብልዩ።
ሎሚ ከመይ ኣላ
 ንዓመታት ኣብ ዝጸንሐ ምርመራን መጽናዕትን ፍርቂ ክፋል ከብዲ ሎሬታ ካብ ረብሓ ዘይብሉ ምዃኑ ተረጋጊጹ። እቲ ሕማም ብዘርኡ ብተዋርሶ ከምዝመጽእ እውን ሓኻይም ክፍልጡ ኪኢሎም።
በዚ ምኽንያት ድማ ሎሬታ መግቢ ክትምገብ ክትግደድ ከምዘይብላ ተፈሊጡ። መግቢ ናብ ኣፋ ካብ ዝሓልፍ ከኣ ሽድሽተ ዓመታት ተቖጺሮም ኣለዉ።
ኣብዚ እዋን ንመግቢ ዝትክእ ነገር እትረኽበሉ መገዲ ን 18 ሰዓታት ብኢዳ ተሸኪመቶ ብእትዘውር ቱቡ ኣቢላ ክኸውን ከሎ፤ እቲ ትቦ ብኣፍልባ ሰጊሩ ነቲ ብፈሳሲ መልክዕ ዝተዳለወ መግቢ የመሓላልፍ።
ሎሬታ ግን ነዚ ኩሉ ቃንዛ ተጻዊራ ነቲ ፈጺማ ክትለኽፎ ዘይትኽእል መግቢ ከሺና ክተዳሉ ትውዕል ኣላ። ነቲ እተዳልዎ መግቢ ክትጠዕሞ ዘይምኽኣላ ድማ ኣብ ኢንስታግራም ብዙሓት ሰዓብቲ ክተፍርይ ምኽንያት ኮይኑሎ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ቤት ምኽሪ ሚኒስተራት ኢትዮጵያ፡ ብመሰረት ዓንቀጽ 77 ሕገ መንግስቲ ሂቡኒ ብዝበሎ ስልጣን ህወሓትን ሸኔን ግብረ ሽበራውያን ተባሂሎም ክብየኑ ዘቕረቦ ውሳነ ሓሳብ ናብ ቤት ምኽሪ ተወከልቲ ህዝቢ ክልእኽ እዩ፡፡
ንምዃኑ ንሓደ ጉጅለ ግብረ ሽበራዊ ኢልካ ምስያም ንምንታይ የድሊ
መንግሰቲ ዝተፈላለዩ ናይ ገበን ተግባራት ንምክልኻል ዝርዝር ክትትል ምግባር ዘይክእለሉ ኩነታት እንትፍጠር፡ ንሓደ ጉጅለ ግብረ ሽበራዊ ኢሉ ክስይሞ ከም ዝኽእል በዓል ሞያ ሕጊ ዶክተር ኣባድር ኢብራሂም ይገልጽ።
እቲ በዓል ሞያ፡ ቅድሚ ሓደ ዓመት ተመሓይሹ ዝጸደቐ ሕጊ ግብረ ሽበራ ኣብ ምርቃቕ ዝተሳተፈን መራሒ ቤት ጽሕፈት ኣማኻሪ ጉባኤ ዓቃቢ ሕግንዩ።
ናይ ፖለቲካ፣ ሃይማኖት ወይ ስነ ሓሳብ ንምስጓም ብምሕሳብ፡ ንህዝቢ ወይ ንዝተወሰነ ክፋል ሕብረተሰብ ንምርዓድ ተሓሲቡ ዝተፈጸመ ተግባር እንተኾይኑ፡ ሽበራዊ ከም ዝብሃል የብርህ።
መንግስቲ፣ ናይ ወጻኢ ሃገር መንግስቲ ወይ ዓለም ለኻዊ ትካላት ምግዳድ፣ ህይወት ንሓደጋ ምቅላዕ፣ ናይ ኣካል ጉድኣት ምብጻሕ፣ ምዕጋት ወይ ምጭዋይ፣ ንብረትን ናይ ማሕበራዊ ኣገልግሎትን ምትዕንቓፍን ዝብሉ ሓዊሱ ዝተቐመጡ ሓሙሽተ ክልከላታት ተጣሒሶም እንትርከቡ ናይ ግብረ ሽበራ ገበን ይገልጹ ይብል፡፡
ብተወሳኺ ሓደ ጉጅለ ነዞም ተግባራት ዕላምኡ እንተገይሩ፣ ኣመራርሓ እቲ ጉጅለ ነዞም ገበናት ከም ኣሰራርሓ ወይ ብግልጺ እንተተቐቢሉዎም፣ እዚ ገበን ብኣሰራርሓ ወይ ብተግበር ናይቲ ጉጅለ መግለጺ እንተኾይኑ ሓደ ጉጅለ ግብረ ሽበራዊ ተባሂሉ ክስየም ከም ዝኽእል ኣባድር ኢብራሂም ዶር ንቢቢሲ ተዛሪቡ፡፡
ቤት ምኽሪ ሚኒስተራት፡ ሓደ ውድብ ግብረ ሽበራዊ ተባሂሉ ክስየመሉ ናብ ቤት ምኽሪ ተወከልቲ ህዝቢ እንተቕርብ፡ እቲ ውድብ ግብረ ሽበራዊ ዘብልዎ ተግባራትን ዘለዎ ተሳትፎን ብግልጺ ከቕርብ ኣለዎ ብምባል ወሲኹ፡፡
እንተኾነ እዞም መረዳእታታት ብዝርዝር ምቕራብ ናይ ድሕነት ስግኣት ኣለዎ እንተተባሂሉ ዝርዝር ጉዳያት ዘይክቐርቡ ከም ዝኽእሉ እቲ ሕጊ ደንጊጉ እዩ፡፡
እቲ በዓል ሞያ ከም ዝብሎ፡ እቲ ጉጅለ ካብቶም ልዕል ኢሎም ዝተጠቐሱ ሰለስተ ተግባራት ብውሑድ ኣብቲ ሓደ ምስታፉ ክረጋገጽ ኣለዎ፡፡
ቤት ምኽሪ ተወከልቲ ህዝቢ እውን እቲ ጉጅለ ወይ ካሊእ ኣካል፡ ሓሳቡን ርእይቶኡን ናብቲ ቤት ምኽሪ ዘቕርበሉ እኹል ግዘ ብምሃብ፣ ናይ ግዘ ገደብ ብምግላጽ፡ ኣግባብ ብዘለዎ ናይ መራኸቢ ማዕኸን ጻውዒት ክገብረሉ ከምዘለዎ እቲ ኣዋጅ ይድንግግ፡፡
ግብረ ሽበራዊ ተባሂሉ ክስየም ሓሳብ ዝቐረበሉ ውድብ፡ ርእይቶኡ ነቲ ቤት ምኽሪ ከቕርብ ዘኽእልን ሚስጢራዊ ካብ ዝበሃሉ ጉዳያት ወጻኢ መረዳእታታት ናይ ምፍላጥን ናይ ምርካብን መሰል ኣለዎ፡፡
ከምኡ ድማ ነቲ ናይ ውሳነ ሓሳብ ንምቅዋም ዘለዎ መረዳእታታት ናብቲ ቤት ምኽሪ ናይ ምቕራብ መሰል ከምዘለዎ እቲ ኣዋጅ ይድንግግ፡፡
ቤት ምኽሪ ተወከልቲ ህዝቢ ትማሊ ሰኑይ ነዚ ጻውዒት ብመራኸቢ ሓፋሽ ኣቕሪቡ ኣሎ፡፡
እዚ ውሳነ ሓሳብ እንትጸድቕ ድማ፡ ብመሰረት እቲ ኣዋጅ እቲ ውድብ እንድሕር ዘይፈረሰን ሕጋዊ ሰብነት እንተሃልዩዎን፡ ላዕለዋይ ዓቃቢ ሕጊ እቲ ውድብ ክፈርስ ስልጣን ናብ ዘለዎ ቤት ፍርዲ ኣመልኪቱ ክፈርስ ይገብር፡፡ ከምኡ ድማ ናይቲ ትካል ንብረት መንግስቲ ክወርሶ ይገብር ብምባል እቲ ኣዋጅ ይድንግግ።
መንግስቲ ነዞም ክልተ ውድባት ብሓደ ግዘ ግብረ ሽበራውያን ይበሎም እምበር፡ ነቲ ጉዳይ ቅርበት ዘለዎም ሰብ ሞያ ሕጊ ግና ኣብቶም ክልተ ጉጅለታ ዝህልዎ ውጽኢት ነንበይኑ ክረአ ኣለዎ እዮም ዝብሉ፡፡
ቅድሚ ሕዚ ንመንግስቲ ዝቃወም ግብረ ሽበራዊ እናተብሃለ ይምደብ ነይሩ ዝብሉ እዞም ሰብ ሞያ፡ ንመንግስቲ ምቅዋም ከም ግብረ ሽበራ ተገይሩ ክውሰድ ከምዘይግባእ ይገልጹ፡፡
ሲቪላዊ ምዃን ዘድልዮ ፖለቲካዊ ርክብ፡ ብሕጊ፣ ብወታሃርን ፖሊስን ክመሓደር የብሉን፡፡ ብፍላይ ኣብ ኣፈጻጽማ ከይህሉ ክግበር ኣለዎ ይብሉ፡፡
እቲ ቅድሚ ሕዚ ዝተቐየረ ሕጊ ጸረሽበራ፡ መንግስቲ ምስ ፖለቲካዊ ውድባት ዘለዎ ርክብ ናብ ናይ ጸጥታ ርክብ ዝወስደሉ እዩ ነይሩ፡፡ ንሱ ኣብዚ እዋን ክድገም የብሉን ዝብሉ እዞም ወሃብቲ ርእይቶ ብተወሳኺ ድሕሪ ሕዚ ኣብ መንጎ መንግስትን እዞም ክልተ ጉጅለታትን ብፍላይ ዘተ፣ ዕርቂ ወይ ዝኾነ ዓይነት ስምምዕ ከይህሉ ዝገብር እዩ ይብሉ፡፡
ብፍላይ ነቲ ኣብ ትግራይ ዘሎ ኩነታት ካብ መሰረቱ ካብ ምፍታሕ፡ ነፍሲ ወከፍ ብቤት ፍርዲ ዝረአ ጉዳይ እዩ ዝገብሮ፡፡
እዚ ድማ ሕጋዊ ናይ ገበን ተግባርን ንመጥቃዕቲ መልሲ ናይ ምሃብ ከይድን ይኸውን፡፡
ብተወሳኺ ኣብ ውሽጢ ሃገር ጥራሕ ዘይኮነስ፡ ዝኾነ ናይ ወጻኢ ኣካል ንምትዕራቕ ወይ ናብ ዘተ ንምምጻእ ዝገብሮ ጻዕሪ ገበን ከምዝገብሮ ይገልጹ፡፡
ብፍላይ ካብ ኣመሪካ ሓዊሱ ብዝተፈላለዩ መንግስታት ወጻኢ እቲ ኣብ ትግራይ ዘሎ ኲናት ብስምምዕ ደው ክብል ዝቐርቡ ዝነበሩ ሕቶታት ንምዕጻው ዝተሓሰበ ይመስል እውን ይብሉ።
ቤት ምኽሪ ሚኒስተራት ግብረ ሽበራዊ  ተባሂሉ ክስየም ዘቕረቦ ጉጅለ ሸኔ እዩ፡፡
ብዛዕባ እቲ ኣብዚ እዋን ብሰፊሑ ኣብ ምዕራብ ኦሮምያን ኣብ ካልኦት ከባቢታት እቲ ክልልን ዝንቀሳቐስን ሰበ ስልጣን መንግስቲ ኦነግ ሸኔ ኢሎም ዝጽውዕዎን ዕጡቕ ጉጅለ ነዚ ዝስዕብ ኢና እንፈልጥ፡፡
እዚ ብፍላይ ሰበስልጣን ክልል ኦሮምያ ኦነግ ሸኔ ኢሎም ዝጽውዕዎ ሓይሊ፡ ንባዕሉ  ሰራዊት ሓርነት ኦሮሞ ኢሉ እዩ ዝጽውዕ፡፡
ሰራዊት ሓርነት ኦሮሞ ንብዙሕ ዓመታት፡ ወታሃደራዊ ክንፊ ግንባር ሓርነት ኦሮሞኦነግ ኮይኑ ጸኒሑ፡፡
ቀዳማይ ሚኒስተር ኣብዪ ኣሕመድ ናብ ስልጣን ምምጽኡ ስዒቡ፡ ኣመራርሓ ኦነግ ናብ ኢትዮጵያ ምስኣተዉ፡ ሰራዊት ሓርነት ኦሮሞ መንግስቲ ኦነግ ሸኔ ኢሉ ዝጽወዖ ዘሎ ሓይሊ ካብቲ ውድብ ተፈልዩ፡ ዕጥቃዊ ቃልሲ ከምዝቕጽል ኣፍሊጡ፡፡
ኣቦ መንበር ግንባር ሓርነት ኦሮሞ ኣቶ ዳውድ ኢብሳ ውን ፡ ሰራዊት ሓርነት ኦሮሞ ኦነግ ሸኔ ንሱ ከምዘይእዝዞ ዕላዊ ገይሩ ነይሩ፡፡
ሸኔ ማለት ሸን ካብ ዝብል ናይ ኦሮምኛ ቃል ዝመጸ እዩ፤ ሸን ማለት ሓሙሽተ ማለት እዩ፡፡ ሸኔ ማለት ድማ እቶም ሓሙሽተ ከም ማለት እዩ፡፡
ኣብ ውሽጢ ኣወዳድባ ግንባር ሓርነት ኦሮሞ፡ ሓሙሽተ ኣባላት ዘለዉዎ ኮሚቴ ፈጻሚ ስራሕ ጉሚ ሸኔ ተባሂሉ እዩ ዝጽዋዕ፡፡
ጉሚ ሸኔ ማለት ሓሙሽተ ኣባላት ዘለዎ ጉባኤ ከም ምባል እዩ፡፡
ሰበስልጣን መንግስቲ፡ ነቲ ንባዕሉ ሰራዊት ሓርነት ኦሮሞ ኢሉ ዝጽውዕ ሓይሊ ንምንታይ ኦነግ ሸኔ ከምዝብልዎ ግልጺ ኣይኮነን፡፡
መራሒ ሰራዊት ሓርነት ኦሮሞ ከም ዝኾነ ዝእመን፡ ጃል ብጻይ መሮ ብዝብል ናይ ቃልሲ ሽም ዝፍለጥ ኩምሳ ድሪባ፡ ንናጽነት ኦሮሞ ኢና እንቃለስ ይብል፡፡
ኣብ ዝተፈላለየ እዋናት መንግስቲ ኣብ ልዕሊ እቲ ጉጅለ ኣብ ሰሙናት ስጉምቲ ክወስድ እየ ዝበለ እኳ እንተኾነ፡ ኣባላት እቲ ጉጅለ ፈጺሞምዎ ብዝተባህለ መጥቃዕቲ ብኣማኢት ዝቑጸሩ ሰባት ሞይቶምን ኣሻሓት ተፈናቒሎምን እዮም፡፡
መንግስቲ ኦነግ ሸኔ ኢሉ ብዝጽወዖ  ጉጅለ፡ ብዙሐት ሰበስልጣናት መንግስትን ፖሊስን ከምዝተቐተሉን ባንኪታት ከምዝተዘረፉን ገሊጹ እዩ፡፡
እቲ ጉጅለ ብህወሓት ከም ዝሕገዝን፡ ኣብቲ ናይ ትግራይ ኲናት እውን ኣብ ጎኒ ህወሓት ኮይኖም እናተዋግኡ ነይሮም ዝበሎም ዕጡቓት ኦነግ ሸኔ ከምዝመረኸን መንግስቲ  ኣፍሊጡ ነይሩ፡፡
ህወሓት ካብ ናይ ደባይ ቃልሲ ናብ ሃገር መራሕነት፡ ቀጺሉ ናብ ክልል ኣመሓዳርነትን ኣብ መወዳእታ ድማ ናብ ናይ ደባይ ቃልሲ ዝተመለሰ ውድብ እዩ፡፡
ንኣስታት 30 ዓመታት ኣብ መድረኽ ፖለቲካ እታ ሃገር ቀንዲ ተዋሳኢ ኮይኑ ዝጸንሐ ህወሓት፡ ምስቲ ኣብ ዝሓለፈ ጥቅምቲ ዝተወለዐ ኲናት ብዝተሓሓዝ፡ ብብሄራዊ ቦርድ መረጻ እታ ሃገር ካብ ዝርዝር ፖለቲካዊ ውድባት ክስረዝ ተገይሩ እዩ፡፡
ህዝባዊ ወያነ ሓርነት ትግራይ፡ ዘውዳዊ ስርዓት ሃጸይ ሃይለስላሰ ወዲቑ፡ ኣብታ ሃገር ወተሃደራዊ መንግስቲ በትረ ስልጣን ምሓዙ ስዒቡ እዩ 11 ለካቲት 1967 ዓም ብኣቆጻጸራ ግእዝ ፡ ዕጥቃዊ ቃልሲ ምጅማሩ ዘፍለጠ፡፡
ንቃልሲ ህወሓት መበገሲ ዝነበረ፡ ተምሃሮ ዩኒቨርሲቲ ኣዲስ ኣበባ ዘጣየሽዎ ማሕበር ገስገስቲ ብሄረ ትግራይ ማገብት ዝተባህለ መደበኛ ዘይኮነ ውዳበ እዩ፡፡
ማገብት በሪሁ በርሀ ኣረጋዊ በርሀ ዶር፣ እምባዬ መስፍን ስዩም መስፍንን ኣማሃ ጸሃየን ኣባይ ጸሃየ ዝርከቡዎም ሸሞንተ ኣባላት ዝመስረትዎ እዩ ነይሩ፡፡
ምስ ደርጊ ዝግበር ዝነበረ ኲናት እናሰፈሐን ናብ ካልኦት ከባቢታት እታ ሃገር እናተሳገረ ምስ ከደን፡ በቢኸባቢኡ ዘለዉ ህዝቢታት ይውክሉ እዮም ዝተባህሉ ውድባት ኣብ ምሕቋፍን ኣብ ምጥያስን ህወሓት ዓብዪ ተራ ነይሩዎ፡፡
ነዚ ስዒቡ ድማ ምስ ናይ ህዝቢታት ኢትዮጵያ ዴሞክራስያዊ ምንቅስቓስ ኢህዴን፣ ናይ ህዝቢ ኦሮሞ ዴሞክራስያዊ ድርጅት ኦህዴድን ናይ ህዝቢታት ኢትዮጵያ ዴሞክራስያዊ ምንቅስቓስ ደኢህዴንን ግንባር ብምፍጣር ንኢህወዴግ መስሪቶም፡፡
ብህወሓት ዝዕብለል ዝነበረ ኢህወዴግ ንስርዓት ደርግ ካብ ስልጣን ብምእላይ ን 27 ዓመታት ነታ ሃገር መሪሑ እዩ፡፡
ቀዳማይ ሚኒስተር ኣብዪ ኣሕመድ ናብ ስልጣን ምስመጸ ግና ኣፈላላያት እናሰደደን እናጎለሀን መጺኡ፡፡
ኣብ መወዳእታ ኢህወዴግ ናብ ብልጽግና ምስተቐየረ፡ ህወሓት ናብቲ ሓድሽ ውህደት ኣይጽንበርን ካብ ምባል ብተወሳኺ እቲ ውህደት ሕጋዊ ኣይኮነን  ብምባል ተቓዊምዎ።
ህወሓት ኣመራርሕኡ ሒዙ ናብ ትግራይ ምስኣተወ ምስ መንግስቲ ፌደራል ዝነበሮ ርክብ ካብ ምሕርፋፍ ሓሊፉ ናብ ጎንጺ ኣምሪሑ።
ብምኽንያት እቲ ቅድሚ ሽዱሽተ ኣዋርሕ ዝተጀመረ ኲናት፡ መንግስቲ ፌደራል ህወሓት ኣኺልዎ እዩ ክብል ኣዊጁ ነይሩ፡፡
እንተኾነ፡ እቲ ኲናት ኣብ ዝተፈላለዩ ከባብታት ትግራይ ይቕጽል ከም ዘሎ ጸብጻባት ይሕብሩ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ዓውዲ ቴሌኮም ኢትዮጵያ ንልዕሊ 120 ዓመታት ኣብ ትሕቲ መንግስቲ ብዝመሓደር ኢትዮቴሌኮም ተወኒኑ ድሕሪ ምጽናሕ ኣብዚ እዋን ተወዳደርቲ ሰብብጽሒት ክህልውዎ ተፈቒዱሎ።
በዚ መሰረት መንግስቲ ኢትዮጵያ ንኽልተ ኣገልግሎት ቴሌኮምዩኒኬሽን ዝህቡ ናይ ደገ ኩባንያታት ፍቓድ ንምሃብ ጨረታ ካብ ዘውጽእ ንደሓር ብዙሓት ትካላት ድልየቶም ክገልጹ ጸኒሖምዮም።
መንግስቲ ዝተወሰነ ብጽሒት ኢትዮቴሌኮም ንናይ ደገን ውሽጢ ዓድን ሰብ ሃብቲ ንምሻጥ ኣብ ውሳነ ምብጽሑ ይዝከር።
ነዚ ዓውዲ ናብ ዕዳጋ ክቐርብ ብምግባሩ ከኣ ዝተፈላለዩ ሓሳባት ክወሃቡ ጸኒሖም። ብፍላይ ኣብ ጽርየት ኣገልግሎት ስልክን ኢንተርኔትን ዘምጽኦ ለውጥን ምንካይ ዋጋን ዘኸትሎ ኣወንታዊ ምዕባለ ከምዝህሉ ዝገልጹ ይበዝሑ።
ሙሁር ስነቑጣባን ፌርፋክስ ኣፍሪቃ ግሎባል ናይ ዝተበሃለ ትካል ኣቦመንበርን ኣይተ ዘመዴነህ ንጋቱ ከምዝብልዎ ኣብ ነብሲ ወከፍ ዓመት ዝለዓለ ዕብየት ንምምዝጋብ ነቲ ዓውዲ ምብራኽ ኣገዳሲዩ።
ናብቲ ኣብ ኢትዮጵያ ዘሎ ዕዳጋ ዓውዲ ቴሌኮም ንምእታው ዘመልከቱ ኩባንያታት ዓበይቲ ምዃኖም ዝገልጹ እቶም ሙሁር ቁጠባ፤ ነቲ ዓውዲ ዘመናዊ ንምግባር ናይ ደገ ኣፍልጦን ካፒታልን ኣገዳሲ እዩ። እቶም ትካላት ከኣ ነዚ ሒዞም ከምዝመጽኡ እየ ዝኣምን ብምባል የረድኡ።
ከም ባንክ ዝበሉ ትካላት ፋይናንስ፣ ኣፍረይትን ካልኦት ኣብቲ ዘርፊ ዘለዉ ትካላትን ብዝሓሸ ቴክኖሎጂ ተሓጊዞም ንኽሰርሑ ከምዘኽእልውን ሓቢሮም።
ብናይደገ ኩባንያታት ካብ ዝተሓዙ ክልቲኦም ናይ ቴሌኮም ኣገልግሎታት ስልክን ኢንተርኔትን ብተወሳኺ ኢትዮቴሌኮም እውን ንሰብሃብቲ ብመሸጣ ብጽሒት ከምዝቐርብ ተፈሊጡሎ።
በዚ መሰረት እቲ ብመንግስቲ ተባሒቱ ዝጸንሐ ትካል ኣብ ቀረባ እዋን 40 ሚኢታዊት ብጽሒቱ ንናይደገ ሰብሃብቲ፣ 5 ሚኢታዊት ብኢትዮጵያውያን ከምኡውን 55 ሚኢታዊት ብመንግስቲ ክውነን ትጽቢት ይግበር።
ዓውዲ ቴሌኮም ብውድድር ናብ ዕዳጋ ምቕራቡ ጽፈት ዘለዎ ኣገልግሎት ብዝሓሰረ ዋጋ ክቐርብ ካብ ምግባሩ ብተወሳኺ ንፈጠራ ስራሕን ውድድርን ዕድል ዝኸፍትዩ ይብሉ ኣይተ ዘመዴነህ።
እቲ ኩባንያ ንሰብ ብጽሒት ንምሻጥ ዝጽውዕ ናይ ጨረታ ጻውዒት ብ18 ሕዳር 2013 ኣቆጻጽራ ኢትዮጵያ ዝቐረባ ኮይኑ 12 ዓበይቲ ትካላት ድልየት ከምዘለዎም ገሊጾም ነይሮም።
ሰነድ ጨረታ ዘእተዉ ግን ሳፋሪኮም ካብ ኬንያ፣ ቮዳፎን ካብ ብሪጣንያ፣ ቮዳኮምን ኤምቲኤን ግሩፕን ካብ ደቡብ ኣፍሪቃ፣ ሲዲሲ ግሩፕ ካብ ብሪጣንያ ከምኡውን ሱሙቲሞ ኮርፖሬሽን ካብ ጃፓን ኮይኖም ኣለዉ።
ንምዃኑ እዞም ኩባንያታት ቅድሚ ሎሚ ኣበየኖት ሃገራት ሰሪሖም ኣብቲ ዓውዲ ዘለዎም ምንቅስቓስከ ብኸመይ ይግለጽ
ሳፋሪኮም
ዋና ቤት ጽሕፈቱ ኣብ ከተማ ናይሮቢ ዝገበረ እዚ ኬንያዊ ኩባንያ ቴሌኮም ኣብታ ሃገር እቲ ዝሰፍሐ ኣገልግሎት ዘቕርብ፤ ኣብ ምብራቕን ማእኸላይን ኣፍሪቃ ድማ ዝለዓለ ከስቢ ካብ ዝረኽቡ ትካላት ሓደ ከምዝኾነ ይፍለጥ።
ሳፋሪኮም ኣገልግሎታት ሞባይል ስልኪ፣ ኢንተርኔት፣ ብስልኪ ዝካየድ ምትዕድዳግን ካልኦትን ይህብ።
ብ1997 ኣቆጻጽራ ኣውሮጳ ዝቖመ ሳፋሪኮም ብፍላይ ኤምፔሳ ብዝብል ዝጽዋዕ ናይ ሞባይል ገንዘብ ምንቅስቓስ ብስፍሓት ይፍለጥ። ኤምሽዋሪ ዝባሃል ካልእ ዓይነት ኣግልግለት ከኣ ምስ ባንክታት ብምትሕብባር ዝጀመሮ ኮይኑ ተገልገልቲ ብሞባይሎም ገንዘብ ንኽዓቑሩን ንኽልቅሑን የኽእል።
ሳፋሪኮም ምስ ኣብ ካልኦት ሃገራት ዝሰርሑ ትካላት ቴሌኮም ብምትሕብባር ኣገልግሎቱ ከስፍሕ ጀሚሩሎ። ካብ ሞንጎቶም ትካላት ድማ ኣብ ታንዛኒያ፣ ደቡብ ኣፍሪቃን ህንድን ዝርከቡ ምጥቃስ ይካኣል።
ድረገጽ እቲ ኩብንያ ከምዝሕብሮ ካብቲ ኣብ ኬንያ ዘሎ ዕዳጋ ቴሌኮም ነቲ 645 ሚኢታዊት ብጽሒት ዝወስድ ሳፋሪኮምዩ። ኣስታት 356 ሚልዮን ተጠቀምቲ ድማ ኣለውዎ።
ኣብ ዩናይትድ ኪንግደም ዘሎ ኩባንያ ቮዳፎን ን40 ሚኢታዊት ብጽሒት ሳፋሪኮም ከምዝዓደጎ ይግለጽ።
ሳፋሪኮም ኣብ ኬንያ ቅድሚ ኣብታ ሃገር ዘለዉ ካልኦት ኩባንያታት ቴሌኮም ናይ 3ጂ ኣገልግሎት ኢንተርኔት ዘተኣታተወ ኮይኑ ኣብ ቀረባ ከኣ 4ጂ ክዝርግሕ ጀሚሩሎ።
ቮዳኮም
ኣብ ኣፍሪቃ ሰፊሕ ኣገልግሎት ቴሌኮም ካብ ሞንጎ ዝህቡ ትካላት ሓደ ዝኾነ ቮዳኮም ናይ ኢንተርኔት፣ ሞባይል ስልኪ ከምኡውን ምስ ፋይናንስ ዝተሓሓዙ ኣገልግሎታት የቕርብ።
መበገሲኡ ደቡብ ኣፍሪቃ ብምግባር ኣብ ታንዛኒያ፣ ዴሞክራሲያዊት ሪፐብሊክ ኮንጎ፣ ሞዛምቢክ፣ ሌሰቶን ኬንያን ኣገልግሎት ኣብ ምሃብ ይርከብ። ብዝርግሐ ሞባይል ኔትወርክ ን296 ሚልዮን ሰባት ተጠቀምቲ ከምዝገበረ ኣብ ድረገጹ ዘቐመጦ ሓበሬታ የመልክት።
ቮዳኮም ቢዝነስ ኣፍሪቃ ብዝብል ድማ ኣብ 29 ሃገራት ምስ ንግዲ ዝተሓሓዙ ኣገልግለታት ይህብ። 605 ሚኢታዊት ካብ ብጽሒቱ ቮዳፎን ብዝበሃል ኩባንያ ብሪጣንያ ይውነን።
ናይ 3ጂን 4ጂን ኣገልግሎት ኢንተርኔት ዘቕርብ ቮዳኮም ኣብ እፍሪቃ 5ጂ ኔትወርክ ቅድሚኩሉ ከምዝዘርግሐ ይዝረበሉ።
ቮዳፎን
ብሪጣንያዊ ኩባንያ ቮዳፎን ኣብ ኣውሮጳ፣ እስያን ኣፍሪቃን ዝርከብ ኮይኑ ኣብ 21 ሃገራት ኔትወርክ ዘርጊሑሎ። ብዝርግሐ ኔትወርክ ኣብ ኣውሮጳ ጎብለል ምዃኑ ዝግለጸሉ እዚ ኩባንያ ቴሌኮም ኣብ ኣፍሪቃ ልዕሊ 42 ሚልዮን ሰባት ናይ ሞባይል ገንዘብ ምንቅስቓስ ተጠቀምቲ ንክኾኑ ከምዘኽኣለ ይሕብር።
ናይ ሞባይል ስልኪ ጻውዒት፣ ኢንተርኔትን ካልኦት ተዛመድቲ ኣገልግሎታትን የቕርብ። ኣብ ኣውሮጳ ድማ 5ጂ ኢንተርኔት ብምዝርጋሕ ይፍለጥ።
ኣብ አፍሪቃ ጋና፣ ሊቢያ፣ ካሜሩን፤ ማእኸላይ ምብራቕ ድማ ኣብ ቀጠር፣ ባህሬን፣ ሕቡራት ኢማራት ዓረብ፤ ኣብ እስያ ጃፓንን ህንድን ዝህቦም ኣገልግሎታት ምጥቃስ ይከኣል።
ኤምቲኤን ግሩፕ
መቐመጢኡ ደቡብ ኣፍሪቃ ዝገበረ ኮይኑ ኣብ ዝተፈላለዩ ሃገራት ኣውሮጳን ማእኸላይ ምብራቕን ኣገልግሎት ይህብ። ኣስታት 273 ሚልዮን ተጠቀምቲ ከምዘለውዎ ኣብ ድረገጹ ዘስፈሮ ሓበሬታ የመልክት።
ኣብ 20 ሃገራት ዝሰርሕ ኤምቲኤን ግሩፕ ዝለዓለ ኣታዊ ዝረኽበላ ሃገር ናይጀርያ እያ። ኣብ 1994 ኣኣ ካብ መንግስቲ ደቡብ ኣፍሪቃ ብዝተረኸበ ሓገዝ ከምዝተጣየሸ ይፍለጥ።
ኣግልግሎታት ሞባይል ስልክን ምንቅስቓስ ገንዘብን ዝህብ እዚ ትካል ዓማዊሉ መተግበሪ ኣፕ ብምጥቃም ግዜ ኣየር ስልክን ኣገልግሎት ኢንተርኔትን ንኽዕድጉ ዘኽእል ኣማራጺ ኣቕሪቡሎ።
ምስ ማስተርካርድ ብምትሕብባር ከኣ ዓማዊሉ ብኦንላይን ዝፍጸም ግዝኢት ንኸካይዱ ዘኽእል ኣማራጺ ካብ ምቕራብ ብተወሳኺ ገንዘብ ምልውዋጥ ዝከኣለሉ መገዲውን ኣለዎ።
ኮርፖሬሸን ሱሙቲሞ
ኩባንያ ጃፓን ኮይኑ ኣብ ዓውዲ ቴሌኮምን ካልኦትን ኣገልግሎታትን ተዋፊሩ ይርከብ። ኣብ ምፍራይ ሓጻዊን፣ ኣግልግሎት መጓዓዝያ፣ ማዕድን፣ ሪልስቴትን ካልኦት ዘርፊታትን ንነዊሕ ዓመታት ሰሪሑ።
ብተወሳኺ ብመዳይ መራኸቢ ሓፋሽን ዘፈር ኮምዩኒኬሽንን ዝህቦ ኣገልግሎት ናይ ኬብል ቴሌቪዥንን 5ጂ ኢንተርኔት ሞባይልን የጠቓልል።
ቲጋያ ዝተባሃለ ሞባይል ስልኪ ዘከፋፍል ጨንፈር ዘለዎ ኮርፖሬሽን ሱሙቲሞ ናብ 66 ሃገራት ኣገልግሎት የቕርብ።
ብ1919 ኣቆጻጽራ ኣውሮጳ ኦሳካ ኖርዝ ሃርበር ብዝብል ስያመ ምስተጣየሸ ኣብ ዝተፈላለዩ ዓውድታት ዝተዋፈረ እዚ ኩባንያ ኣብ ምብራቕ እስያ፣ ኣውሮጳ፣ ኣፍሪቃ፣ ማእኸላይ ምብራቕን ካልኦት ሃገራትን ይሰርሕ።
ሲዲሲ ጉሩፕ
ኣብ ብሪጣንያ ዝርከብ ሲዲሲ ግሩፕ ብ1948 ኣኣ ካብ ዝጣየሽ ንደሓር ን70 ዓመታት ዝኣክል ኣብ ዘርፊ ፋይናንስ ክሰርሕ ጸኒሑሎ።
ኣብ ዝተጣየሸሎም ፈላሞት ዓመታት ከኣ ኣብ ዛምቢያ ብዓውዲ ምፍራይ ስሚንቶ፤ ኣብ ቦትስዋን ብምፍራይ እንስሳ ከምኡውን ኣብ ካልኦት ሃገራት ኣፍሪቃን እስያን ብዝተፈላለዩ ዓውድታት ነጢፉ።
ብ1998 ኣኣ ሴልቴል ኣብ ዝተባሃለ ትካል ሞባይል ስልኪ ኢንቨስት ምግባሩ ናብ ዓውዲ ቴሌኮም ንምእታው ካብ ዝገበሮ ምንቅስቓስ ሓደ እዩ። ኣብ ዝተፈላለያ ሃገራት ብዓውዲ ንግዲ ደቀቕትን ነኣሽቱን፣ ጥዕናን ካልኦት ዘርፊታትን ኢንቨስት ከምዝገብር ይገልጽ።
ህንዲ፣ ናይጀርያ፣ ኬንያ፣ ደቡብ ኣፍሪቃን ኮትዲቫርን ብዝለዓለ መጠን ኢንቨስት ዝገበረለን ሃገራትየን።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ኣባል ባይቶ ከተማ ሉዛን ኮይኑ ዝተመርጸ ወዲ 27 ዓመት ሳምሶን የማነ
ኣብዚ ቐረባ ሳምንቲ ኣባል ባይቶ ከተማ ሉዛን ኮይኑ ዝተመርጸ ወዲ 27 ዓመት ሳምሶን የማነ፡ ገና ዓስራይ ዓመቱ ከይረገጸ፡ ኣብ 2003 ካብ ሃድን መንግስቲ ኤርትራ ነብሶም ከድሕኑ ምስ ዝነፈጹ ወለዱን፡ ሕጻናት አሕዋቱን፡ ብቦምባን ጥይትን ዝሕሎ ዶብ ሰጊሩ ንሱዳን ኣትዩ።
ካብኡ ኣብ ሓርነታዊ ቃልሲ ኤርትራ ዋጋ ምስ ዝኸፈሉ ስንኩላን ወለዱ ብኣጻምእ ሰሃራ ናብ ሊብያ፡ ካብ ሊብያ ቀጻሊ መርድእ ናብ ዘይፍለዮ ማእከላይ ባሕሪ ብናእሽቱ ጀላቡ ናብ ኢጣልያ ሰጊሩ።
ዳሕራይ ኣብ ስዊዘርንላድ ዑቕባ ምስ ዝሓተቱ ስድራቤቱ፡ መንበሪ ፍቓድ ረኺቡ፡ ኣብታ ሃገር ዓብዩን ተማሂሩን፡ ሕጂ ኣብ ንኡስ ዕድምኡ፡ ሓደ ካብ ኣባላት ባይቶ ምምሕዳር እታ ዝነብረላ ከተማ ክኸውን በቒዑ።
ንሳምሶን ኣብ ፖለቲካ ንክዋሳእ ዝደረኸ ቀንዲ ረቛሒ
ሳምሶን፡ ካብ ኣጻምእ ሰሃራ ኣትሒዙ ኣብ እአምሮኡ ክውህለል ብዝጸንሐ ዘይተመለሰ ሕቶታትዩ  ናብ ፖለቲካ ኣትዩ።
ምስ ወለዱን አሕዋቱን ኣጻምእ ሰሃራን ባሕርን ክሰግር እንከሎ፡ ዋላ እውን ወዲ ትሽዓተ ዓመት ቖልዓ እንተነበረ፡ እቱ ንሱን ወለዱን ካልኦት ኣማኢት መጓዕዝቲ ስደት መንእሰያት ዝሓልፉዎ ዝነበሩ መከራ ኣብ አእምሮኡ ይጸሓፍ ነይሩ።
ኣብ ኩሉ እቲ ጉዕዞ፡ ስለምንታይ ኢና ካብ ሃገርና ንሃድም ዘሎና ስለምንታይ ኢናኸ ብኸቢድ ጸበባን ሽግርን ተጓዒዝና ስለምንታይ ብሕግን ፍቓድን ብመኪና ዘይገሽና ዝብል ሕቶ ኣብ ሓንጎለይ ይመላለስ ነይሩ ከኣ ይብል ሳምሶም ነቲ ሕሉፍ ክዝክር እንከሎ።
ብፍላይ እቲ ንናጽነት ኣብ ዝተኻየደ መሪር ወተሃደራዊ ቃልሲ፡ የማነይቲ እግሩ ዝተቖርጸ ወላዲኡ፡ እቲ ምስ ምሉእ ጥዕናን ድልዱል መሓውርን ንክተሰግሮ ዝኸብድ ኣጻምእ ሰሃራ፡ ብምርኩስ ክኸዶ ምስ ረኣየ፡ ብዙሕ ምላሽ ዘድልዮም ስለምንታያት ኣብ አእምሮኡ ከምዝተኸዘነ ይዛረብ። ምስ ዋሕዚ ስደት፡ ቀጻሊ መርድእ ጥፍኣት፡ ሞትን ጸበባን ኤርትራውያን መዛረቢ ማዕከናት ዜና ምስ ኮነ፡ እቲ ስለምንታይ ዝብል ሕቶ ምላሽ ክረኽበሉ ምስ ነብሱ ኣብ ቅልስ ኣተወ።
ጠንቂዚ ኩሉ ስደትን ጥፍኣትን ኤርትራውያን ስድራታትን መንእሰያትን፡ ኣብ ሃገርና፡ ንዜጋታቱ ብፍትሒ ዘመሓድር፡ ብልዕልና ሕጊ ዝግዛእ ደሞክራሲያዊ ስርዓት ስለዘየሎ እዩ። ስለዚ ኣብ ዝነብረሉ ሃገረ ስደት፡ ኣብ ስዊዘርላንድ ተማሂረን ተሞኲረን ሕጅንንመጻእን፡ ኣብዝን ኣብ ሃገረይን ብዓቕመይ እጃመይ ከበርክት ክመሃርን ክምኮርን ኣለኒ ብማለት ፖለቲካል ሳይንስ ከጽንዕ ወሲነ ይብል ናብ ሰልፊ ደሞክራሲ ስዊዘርላንድ ብኸመይ ከምእተጸንበረ ክትርኽ እንከሎ።
ኣባል ባይቶ ከተማ ሉዛን ክኸውን እንታይ መስርሕ ሓሊፉ
ኣብ ዩኒቨርሲቲ ምስተጸምበረ ኣባል ሰልፊ ሶሻል ዴሞክራት ስዊዘርላንድ ኮይኑ ተመዝጊቡ። ተገዳስነትን ንጥፈታቱን ሳምሶን ዝረኣየ ሰልፊ ደሞክራት ከኣ፡ ኣብ ምምሕዳር ከተማ ሉዛን ንክወዳደር ዕድል ከፊቱሉ።
ሉዛን ብዕቤታን ስፍሓታን ድሕሪ ዙሪክ፡ ጄነቫን ባሰልን ኣብ ራብዐይ ደረጃ እትስራዕ፡ ንኽትነብራ እተብህግ ኣዝያ ውሕስቲ ልዑል ኣገልግሎት ጥዕናን ትምህርትን ዝርከባ ምችእቲ ከተማ እያ።
ንኹለንትናዊ ደረጃ መንብሮ ናእሽቱ ከተማታት ዓለም ዘወዳደረ ሞኖሶል ደቡት ዝተባህለ መጽሔት ካብተን ኣብ ዝለዓለ ደረጃ ዝሰርዐን 25 ከተማታት ሉዛን ቀዳማይ ደረጃ ሒዛ ትርከብ።
ሳምሶን ከኣ፡ ካብታ ልዕሊ 160 ሽሕ ሰባት ዝነብሩላን 90 ሽሕ ዘድምጹላን ግርምቲ ከተማ፡ ኣስታት ትሽዓተ ሽሕ ድምጺ ስለዝረኸበዩ ሓደ ካብ ኣመሓደርቲ እታ ከተማ ኮይኑ ተመሪጹ ዘሎ። ኣብ ዝመጽእ ሓምለ ብወግዒ ኣብ ዝጅምሮ ስራሕ ከኣ ምስ ክፍሊ ፋይናንስ ክሰርሕ እዩ።
እቲ ክፍሊ ፋይናንስ፡ እታ ከተማ ካብ እትእክቦ ግብርን ቀረጽን ኮነ ካብ ማእከላይ መንግስቲ እትረኽቦ ባጀት ኣበየናይ ልምዓታዊ መደባት ከም እተውዕሎ ካብ ዝውስኑን ዘመቓርሑን ሰባት ሓደ ክኸውን እዩ።
ክሳብዚ ቐረባ እዋን፡ ካልኣይ ወይ ሳልሳይ ወለዶ ስደተኛታት እዮም ኣብተን ዜግነት ዝሃበኦም ሃገራት ኣብ ፖለቲካዊ ንጥፈታት ዝዋስኡ። ይኹን እምበር ቅድሚ 10 ዓመት ምስ ስድራ ቤቱ ተሰዲዱ ዝኣተዋ ሃገር ኣምሂራን መልሚላን ኣባል ምምሕዳር ካብተን ዝዓበያ ከተማታት ክትከውን ማዕጾ ከፊታትሉ።
እንተጽዒርካ ዘይክፈት ማዕጾ የሎን ዝብል እምነት ዘለዎ ሳምሶን ናብዚ ሕጂ በጺሑዎ ዘሎ ደረጃ ንኽበጽሕ ተራን ምትብባዕን ወለዱ ከምዝሓገዞ ይዛረብ። ወለደይ መሓዙተይ እዮም። ቖልዓዩ ከይበሉ ኩሉ ነገር ብግልጺ እናነገሩ፡ ኣብ ትምህርተይ ኽደፍእን ስለዘተባብዑኒ፡ ኣብዚ ደረጃ በጺሐ ክብል ብኣኽብሮት ይዝክሮም።
እቲ ብምርኩስ ኣጻምእ ሰሃራ ዝጨደደ ተጋዳላይ የማነኸ እንታይ ይብል
ነብሲ ወከፍ ወላዲ፡ ውሉዱ፡ ብፍቕርን ስነምግባርን ተኾስኵሶም ክዓብዩ፡ ኣብ ንእስነቶም ፍልጠትን ክእለትን ቀሲሞም ብትምህርቱ ክስጉሙ፡ ዓቕሞም አሐይሎም ኣብ ዝለዓለ ደረጃ ክበጽሑ፡ ትምህርቶም  ዛዚሞም ዝምስገን ዝነባበርሉ ስራሕ ረኺቦም፡ ሓዳር መስሪቶም ወሊዶም ዘሚዶም ክማሙቑ እዩ ዝምነ።  የማነ ከኣ ሳምሶን ወዱ ረኺቡዎ ብዘሎ ፈላሚ ዓወት ልዑል ሓጎስ ከምዝተሰመዖ እዩ ዝገልጽ።
እቶም ካብ ብሱል ጥረ ዝኣተና ስንኩላን ተጋደልትን፡ እቲ ብኹሉ ዝኽእሎ ዘበለ ተወፍዩ፡ ደቁን ንብረቱን ከፊሉ ናጽነት ህያው ዝገበረ ህዝብና፡ ተመንዩ ዘይረኸቦ ደሞክራሲያዊ ምሕደራ፡ ምንም ኣብ ዘይገበርናሎም ሃገረ ስደትና ምስ ደቅና ንዋስኣሉን ነስተማቕሮን ብምህላውና ይኾርዕን ይሕበንን፡ ኣብቲ ኣካልና ዝሰንከልናሉ ሃገርና ብዘይ ምዃኑ ከኣ እሓዝንን እትክዝን ይብል።
ምንጪ ስእሊ
ቢቢሲ ትግርኛ፡ ኣብ ታሕሳስ 2017፡ ብምኽንያት ዓለማዊ መዓልቲ ስደተኛታት፡ ንኣጻምእ ሰሃራ ብምርኩስ ንዝጨደዱ ክልተ ኣካለ ስንኩላን ኩናት ሓርነታዊ ቃልሲ ኤርትራ፡ ንተጋዳላይ የማነ ጊላጋብርን ኣበደ ተስፋይን፡ ሰሃራ ሊብያ፡ ብምርኩስ ዝጨደዱ ስንኩላን ተጋደልቲ ብዝብል ኣርእስቲ ታሪኾም ኣዘንትያ ነይራ።
ሽዑ ተጋዳላይ የማነ፡ ደጋፊ እቲ ጉጅለ 15 ዝተኣስርሉ ናይ ለውጢ ሕቶ ብምንባሩ፡ ብዙሓት ማእከሎት ካድራት ክእሰሩን ክህደኑን ምስ ጀመሩ፡ ካብ ሃድን ማእሰርቲ ኣምሊጡ፡ ጓል ሰለስተ ወርሒ ሕጻን እትርከቦም ሰለስተ ደቁን በዓልቲ ቤቱን ሒዙ፡ ኣብ ሕሩስ ግርሁ እናወደቐን እናተንስአን ብምርኩስ ንሱዳን ከምዝኣተወ ሓቢሩ ነይሩ  ንሰሃራ ከኣ ቀጺሉ። እዚ ሕጂ ሓደ ካብ ኣመሓደርቲ ከተማ ሉዛን ኮይኑ ዘሎ ወዲ ትሽዓተ ዓመት ነበር ሳምሶን ውላዱ ከኣ ሓደ ካብቶም ብኣጻምእ ሰሃራ ዝተጓዕዙ ትሕተ ዕድመ ደቁ እዩ።
 ካብ ሕጂ ንደሓር እቲ ዕድልን መጻእን ንደቅና እዩ። ንሕና ኣብ ዕድመና ምእንቲ ናጽነት ህዝብና ዋጋ ከፊልና ፍርቂ ኣካልና ኣብ በረኻታት ሳሕል ቀቢርናዮ ዝመጻእና ውጻእ መዓት ኢና። ካብቶም ኣብ መዓስከር ስንኩላን ዘለው ብጾትና፡ እዞም ኣብ ስደት ዘሎና ኣነን ዝኸማይን ንሓይሽ። በዚ ኣጋጣሚ እዚ ከኣ እዚ ናይ ሳምሶን ተበግሶን ዓወትን ንብዙሓት መንእሰያት ደቅና ክጸልዎምን ኣብ ስደት ንዘሎ ኩሉ ዓይነት ዕድላት ክጥቀምሉን እምሕጸን ክብል ለበውኡ ኣመሓላሊፉ።
መልእኽቲ ንመንእሰያት ኤርትራ
ሳምሶን ብወገኑ፡ ስደተኛ ኬንካ ቋንቋን ባህልን እትነብረሉ ሃገረ ስደት ኣጽኒዕካ፡ ነቲ ኣብ ስምዒት ሰባት ዘይተርፍ ሕቡእን ቅሉዕን ዓሌታዊ ኣድልዎ ገጢምካ መን ምዃንካ ከተርኢ ብዓቕምን ክእለትን ክትወዳደርን ጸብለል ክትብል ከቢድ እኳ እንተኾነ፡ ግን ከኣ ናይ ግድን ክግበር ከምዘለዎ ይገልጽ።
ኣቡኡን ኣዲኡን ኣብ ዕቤቱን ምዕባለኡን ልዑል ኣበርክቶ ከምዝነበሮም ብምሕባር ከኣ  ስድራቤታት ኤርትራ ምስ ደቆም ጽኑዕ ርክብ ክህልዎም ክመሃሩን ክጽዕሩን ይመክር።
ልዕሊ ኩሉ ግን  ምስ ማሕበረሰብ እቲ እትነብረሉ ሃገርን ከተማን ክትላለን ክትተሓወስን ኣዝዩ ኣገዳስን ንኹሉ ዓይነት ምዕባለ ከምዝድርኽን ካብ ተመኩሮኡ ይዛረብ።
ምስ ፋኑስ ኔት ዎርክን ምስ ቢቢሲ ኣብ ዝደገሞን ዝርርብ ኣብ ደሞክራሲ ክትሓልም ይከኣል እዩሞ፡ ኩሉ ሰብ ንዝለዓለ ነገር ክሕልን ይግባእ። እዚ ሕጂ ኣብ ስደት ረኺበዮ ዘለኹ ዕድል፡ ምሕደራ ደሞክራሲ ተለማሚደን ተሞኲረን ንመጻኢ ኣብ ኤርትራ ክሰርሓሉን እምነ። ንኹላቶም መዛኖይ ከኣ ኣብ ዝኸድና ኬድና ንኤርትራ ክንርስዓ የብልናን ክብሎም እደሊ ክብል መልእኽቱ አሕሊፉ።
ማሕበራዊ ደሞክራስያዊ ሰልፊ ስዊዘርላንድ
ብ1888 እተመስረተ ማሕበራዊ ዲሞክራስያዊ ሰልፊ ስዊዘርላንድ፡ ኣብታ ሃገር ካብ ዝርከባ ጥንታውያን ፖለቲካዊ ሰልፍታት ሓደ እዩ። እቲ ካብ 1959 ኣትሒዙ ምስ መሻርኽቱ ሰልፈታት ተላፊኑ ዘመሓድር ዘሎ ሰልፊ ኣብ ፖለቲካውን ቁጠባውን ህይወት እታ ሃገር ዓቢ ጽልዋ ከምዘለዎ ኣብ ንእስነቱ ዝተጸምበሮ ሳምሶን የማነ ይገልጽ።
ቀንዲ ፖሊሲታት ማሕበራዊ ደሞክራስያዊ ሰልፊ፡ ምርግጋጽ ማዕርነት፡ ምግታእ ጾታዊ ዓመጽን ኣብ ትሕቲ ዕድመ ዘጋጥም ጸቕጥን፡ ምውጋድን ድኽነትን  ከምኡ እውን ንኹሉ ማዕረ ዕድላት ዝህብ ከም ክንክን ኣረጋውያን፡ ክንክን ህጻናት፡ ኣቕርቦ ብቑዕ ትምህርትን ክንክን ጥዕናን፡ ምርግጋጽ መሰላት ሰራሕተኛታት ካብቲ ቀንዲ ዝልለየሉ መትከላቱ ምኻኑ ይጥቀስ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ኮሚሽን ሰብኣዊ መሰላት ኢትዮጵያ ኢሰመኮ ኣብ ክልል ኦሮሚያ ዘሎ ኣተሓሕዛ መሰል እሱራት ከም ዘተሓሳሰቦ ገሊጹ።
እቲ ኮምሽን ክትትል ኣብ ዝገበረሎም መደብራት ፖሊስ፡ ዕድሚኦም ካብ 9 ክሳዕ 18 ዓመት ዝኸውን ህጻናት ምስ በጽሕታት ተኣሲሮም ከምዝረኸበ ኣፍሊጡ።
ኣብቶም መደብራት ፖሊስ ብዙሓት ሰባት ብዘይ ትእዛዝ ቤትፍርዲ ብህልው ኩነታት ዝተጠርጠሩ እዮም ብዝብል ከም ዝተኣስሩ፤ ካብኣቶም እቶም ዝበዝሑ መርመራ ከይተጀመረሎምን ቤት ፍርዲ ከይቐረቡን ልዕሊ እቲ ብሕጊ ዝፍቀድ እዋን ተኣሲሮም ከም ዝጸንሑ ዘመክቱ መርትዖታት ከም ዝቐረቡውን እቲ መግለጺ ሓቢሩ።
ብዘይካዚ ኣብ ብርክት ዝበሉ መደብራት ፖሊስ፡ ኣኽባር ሕጊ እኹል መርትዖ ብዘይምርካቡ ናይ ኣየኽስስን ውሳነ ዝተዋህቦም ወይውን ብመሰረት ትእዛዝ ቤትፍርዲ ክፍትሑ ዝነበሮም ጥርጡራት፡ ዋና ተሳተፍቲ እዮም ወይውን ብኻልእ ገበን ይድለዩ እዮም ብዝብል ብዘይ ኣግባብ ተኣሲሮም ከምዝጸንሑ ይግበር ምህላው ከም ዝተገንዘበ ኣፍሊጡ።
እቲ ብመንግስቲ ኢትዮጵያ ዝምወል ተሓላቒ ሰብኣዊ መሰላት፡ ኣብቲ ክልል ንዘሎ ኣተሓሕዛ እሱራት ንምርኣይ ካብ 20 ሕዳር  2020 ክሳዕ ጥሪ 11 2021 ኣብ ዘሎ እዋን ኣብ 21 መደብራት ፖሊስ ክትትል ከም ዝገበረ እዩ ሓቢሩ።
ብፍላይ ድሕሪ ቕተለት ስነጥበበኛ ሃጫሉ ሁንዴሳ፡ ኣብ ቀይዲ ዝኣተው ጥርጡራትን ብህልው ኩነታት ከም ዝተታሕዙ ዝንግረሎም ብርክት ዝበሉ እሱራት ዝርከቡሉን ተደጋጋሚ ቅረታታት ካብ ዝቐርቡሎምን መደብራት ፖሊስ ንገለ ክትትል ከም ዝገበረ እቲ ኮምሽን ኣመልኪቱ።
እቲ ኮሚሽን ነቲ ዝረኸቦ ውጽኢት መርመራ ንዝምልከቶም ኣካላት ከም ዝሓበረን ምላሽ ክህቡሉ ከም ዝሓተተንውን ኣፍሊጡ።
ዋና ዓቃቢ ሕጊ ክልል ኦሮሚያ ነቶም ዝተገለጹ ጥሕሰታት ሰብኣዊ መሰላት ብዝምልክት ምስ ኮሚሽን ፖሊስ ኦሮሚያ ኮይኑ ጉጅለ ምርመራ ብምጥያሽ ናይ ምጽራይ ስራሕቲ ከምዘካየደ ገሊጹ።
ነቶም ዝተሓበሩ ጸገማት ብዘይምቕባል ድማ ዝርዝር ምላሽ ምሃቡ ኮሚሽን ሰብኣዊ መሰላት ኢትዮጵያ ኣብ መግለጺኡ ኣዘኻኺሩሎ።
ቅትለት ሃጫሉ ሁንዴሳ
ድሕሪ ቅትለት ሃጫሉ ሁንዴሳ ምስ ዝተልዓለ ናዕብታት ብዝተኣሳሰር፡ ፖለቲካዊ መራሕቲ ሓዊሱ ኣስታት 10 ሽሕ ዝኾኑ ሰባት ኣብቲ እዋን ተኣሲሮም ምንባሮም ዝዝከር እዩ።
ስነጥበባዊ ሃጫሉ ሁንዴሳ፡ ብኣቆጻጽራ ኢትዮጵያ 22 ሰነ 2012 ድሕሪ ምቕታሉ፡ ኣብ ኣዲስ ኣበባን ካልኦት ናይ ኦሮሚያ ቦታታትን ብዘጋጠመ ናዕቢ፡ ህይወት ብዙሓት ጠፊኡን፡ ብዙሕ ንብረት ዓንዩን ተዘሚቱን እዩ።
ድሕሪዚ ናዕብታት ድማ፡ ኣብ ኢትዮጵያ ኣገልግሎት ኢንተርኔት ንሰሙናት ተቛሪጹ ነይሩ።
ብሙዚቃ ኦሮሞ ልዑል ተፈታውነት ዝረኸበ ስነጥበባዊ ሃጫሉ ሁንዴሳ፡ ብፍላይ ኣብ ተዛረብቲ ቋንቋ ኦሮሞ ልዑል ቦታ ዝወሃቦ እዩ።
እቲ ስነጥበባዊ፡ ኣብ ኣዲስ ኣበባ ገላን ኣብ ዝበሃል ከባቢ ኣብ መኪንኡ እንከሎ እዩ ተቐቲሉ።
ብቕትለቱ ዝተጠርጠሩ ሰባት ኣብ ቀይዲ ከምዝኣተዉ ዝተገለጸ ኾይኑ፡ ጉዳዮም ብቤት ፍርዲ ይረኣይ ምህላዉ ዝፍለጥ እዩ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ፕረዚደንት ፋርማጆ፡ ነቲ ብምኽንያት ምንዋሕ ዕድመ ስልጣኑ ዝሰዓበ ተቓውሞ ዕሽሽ ኢሉዎ ኣሎ። ብሰንኪ እቲ ዝተናውሕ ሃገራዊ መረጻ፡ ኣብ ሶማላውያን ፖለቲከኛታት ዝተፈጥረ ዓሚቚ ዘይምትእምማን፡ ኣብ ርእሰ ከተማ ሞቓዲሾ ቀታሊ ናዕቢ ኣለዓዒሉ ኣሎ። ነታ ሃገር ድማ ናብ ዝኸፍአ ፖለቲካዊ ቅልውላው አእትዩዋ ይርከብ።
ብ25 ሚያዝያ ኣብ መንጎ ሰራዊት ፌደራልን ደገፍቲ ተቓወምቲ ዕጡቓት ሓይልታትን ብዝተላዕለ ግጭት ኣብ ሞቓዲሾ ብውሕዱ ዓሰርተ ሰባት ተቐቲሎም። እቲ ግጭት ብዝኸፍአ መልክዑ ከይባራዕ ዝሰግኡ ኣማኢት ተቐማጦ ከኣ ናብ  ውሑስ ጐረባብቲ ይሃደሙ ኣለው።
እዚ ናይ ሕጂ ግጭት፡ ብጉጅለ ኣልሸባብ ኣልቃዒዳን ንዞባ ቀርኒ ኣፍሪቃ ብዝያዳ ንምህዋኽ ዝተደረኸ ክኸውን እውን ይኽእል እዩ። እቶም ዕጡቓት ኣብቲ ኣኼባታት ምርጫ ክካየደሉ ዝግባእ ኣዳራሻት እዮም እቲ መጥቃዕትታት ፈጺሞም።
ብ12 ሚያዝያ፡ ባይቶ ሶማልያ፡ ንዘበነ ስልጣን ፕረዚደንት መሓመድ ዓብዱላሂ ፋርማጆ ብኽልተ ዓመት ምስ ኣናወሖዩ እቲ ዝጸንሐ ፖለቲካዊ  ምፍጣጥ ብኢሱ።
እቲ ንኣዋርሕ ክካየድ ዝጸንሐ ዝርርብ፡ ብ13 ሚያዝያ፡ ኣብታ ሃገር ዘሎ ቅልውላው ምርጫ ንኸብቅዕ፡ ፈደራላዊ መንግስቲ ኣብ ውሽጢ ክልተ ዓመት ህዝባዊ ምርጫ ንክውድብ ውሳነ አሕሊፉ።
ዓለምለኻዊ መሻርኽትን ተቓወምቲ ፖለቲከኛታትን ሶማልያ ነቲ ምንዋሕ ስልጣን ብምንጻግ ፕረዚደንት ፋርማጆ ብዘይኣገባብ ስልጣን ሒዙ ከም ዘሎ ይኸሱዎ።
እቲ ድሕሪ ዓሰርተታት ዓመታት ሓድሕዳዊ ወታሃደራዊ ግጭትን ዓሚቚ ቅርሕንትን ህልኽን እንዳታት ሰጊሩ ዝቖመ ፈደራላዊ ስርዓት፡ ነቲ ወጥሪ ከህድኦን ተዛማዲ ርግኣት ክፈጥርን ኣይከኣለን።
እቶም ተቓወምቲ ፖለቲከኛታት፡ መሓመድ ፋርማጆ፡ ዘበነ ስልጣኑ  ብሸሞንተ ለካቲት ድሕሪ ምብቅዑ፡ ከም ፕረዚደንት ኣፍልጦ ከም ዘይህቡዎ እዮም ዝገልጹ።
ንሳቶም፡ ወሃብ ቃል ባይቶ ሰኔት ዓብዲ ሓሺ ዓብዱላሂን ሓያላት ጸለውቲ መራሕቲ ጁባላንድን ፑንትላንድን ዝሓቖፈ ናይ ተቓውሞ ኪዳን ፈጢሮም ኣንጻር ዘይሕገ መንግስታዊ ምንዋሕ ስልጣን ፕረዚደንት ዓብዱላሂ ፋርማጆ፡ ኣገዳሲ ስጉምቲ ዝወስድ፡ ሃገራዊ ድሕነት ዘረጋግጹሉ መድረኽ ፎረም ፈጢሮም ከምዘለው ሓቢሮም።
ኣፈኛ ላዕለዋይ ባይቶ ዓብዱላሂ፡ ፕረዚደንት ፋርማጆ፡ ነቲ ውሳነ ከጽድቕ ስልጣን ንዘለዎ ላዕለዋይ ባይቶ ስለዝጠሓሶ፡ ምንዋሕ ዘበነ ስልጣኑ ዘይሕገ መንግስታውን ዘይቅቡልን እዩ ይብል።
ናይ ፑንትላንድ ፕረዚንት ሰይድ ዓብዱላሂ ደኒን ናይ ጁባላንድ መዘንኡ ኣሕመድ መሓመድ እሰላምን፡ ኣብ ሞቓድሾ ምስ ዝርከቡ ተወከልቲ ዓለምለኻዊ ማሕበረሰብ ተራኺቦም፡ ንሶማልያ ካብዚ ኣጋጢሙዋ ዘሎ ናበ ከቢድ ናዕቢ ከምርሕ ዝኽእል ቅልውላው ንኸድሕኑዋ ዝከኣሎም ክገብሩ ንክሕግዝዎም ሓቲቶም።
እቲ ብፕረዚደንት ነበር ሸሪፍ ሸኽ ኣሕመድ ዝምራሕ፡ ንፕረዚደንት ፋርማጆ ክትክእ ልዑል ድሌት ዘለዎ ናይ ፕረዚደንታዊ ሕጹያት ቤት ምኽሪ፡ ንፕረዚደንት ፋርማጆን ናይ ኩናት ጎይታ ክብል ሰምዩዎ ኣሎ።
እቶም ብሃዊየ ዝፍለጡ ኣዝዮም ጸለውቲ ንኡስ እንዳ፡ ኣብ ርእሰ ከተማ ሞቓዲሾ ንሓደ መዓልቲ ዝወሰደ ነዊሕ ኣኼባ ድሕሪ ምክያድ፡ ንምንዋሕ ዕድመ ስልጣን ፋርማጆ ነጺጎምዎ ኣለው።
ኣመሪካ፡ ዓባይብሪጣንያን ሕብረት ኤውሮጳን፡ ምንዋሕ ስልጣን ፕረዚደንት፡ ንጉዳይ ሰላምን ገስጋስ ህንጸት ሃገርን ዝገትእ እዩ ብምባል ንዝምድናታቶም ዳግመ ግምት ክገብርሉ ከምዝኽእሉ ኣጠንቂቖም።
ብፍላይ ኣመሪካ፡ ነቶም ሰላምን ርግኣትን ከዳኽሙ ኣብ ምንዋሕ ስልጣን ፕረዚደንት ዝዋስኡ ዘለው ባእታታት እገዳ ከም እትገብረሎም ኣፈራሪሓ።
ቤት ምኽሪ ሰላምን ጸጥታን ሕብረት ኣፍሪቃ ንምንዋሕ ገደብ ስልጣን ፋርማጆ ብምንጻግ፡ መራሕቲ ሶማልያ ኣብቲ ናይ ምርጫ መድረኽ ዳግማይ ዝርርብ ከካይዱ ቤት ምኽሪ ጸጥታ ውድብ ሕቡራት ሃገራት እጃሙ ክገብር ጸዊዑ።
ንደገፍ ባይቶ ወከልቲ ህዝብን፡ ሰለስቲኡ ዞባታትን፡ ማለት ንጋልሙዱግ፡ ሂርሻበልን ደቡብ ምዕራብን ዝተኣማመነ ፕረዚደንት ፋርማጆ፡ ነቲ ብዝተፈላለየ መኣዝን ዘጋጥሞ ዘሎ ተሪር ተቓውሞ ዕሽሽ ኢሉዎ ኣሎ።
እዚ ገና ዘይዓኾዄ ተነቃፊ ፌደራላዊ ስርዓት ሶማልያ፡ ነቲ ሓድነታዊ መንግስቲ ንምምስራት ዝግበር ፈተነታት ዝዓግት ዝነበረ ሕዱር ሓድሕዳዊ ግጭታት ንክፍውስ እዩ ተመስሪቱ።
ይኹን እምበር፡ ዋላኳ ገና ድኹም እንተኾነ፡ ቀስ ብቐስ ክዓቢ ዝኽእል ንሃገራዊ  ድሕነት ዝቆጻጸር መሳርዕ ንክፍጠር መገዲ ከፊቱ ነይሩ እዩ። እታ ሃገር፡ ድሕሪ 30 ዓመት ናብ ዓለማዊ ቊጠባ መታን ክትምለስ እውን ፊናንስያዊ ትካላት ከምዝቖማ ተገይሩ።
እዚ ኣብ ጉዳይ መረጻ ኣጋጢሙ ዘሎ ወጥሪ፡ ነቲ ኣብ መንጎ እቲ ማእከላይ መንግስትን ዞባታትን ንነዊሕ እዋን ዝጸንሐ ምስሕሓብ ኣብኢሱ፡ ንስልጣን ፋርማጆ ኣብ ሓደጋ አእትዩዎ ኣሎ።
ኣብ መስከረም 2018 ፕረዝደንትታት ሓሙሽተ ክፍለ ግዝኣታት እታ ሃገር ኣብ ስልጣንን ምቕረሐ ጸጋታትን ብዝተፈጥረ ዘይምቅዳው፡ ምስ መንግስቲ ፌደራል ምንም ምትሕብባር ከምዝይገብሩ ኣፍሊጦም።
በዚ ምኽንያት ድማ፡ ፕረዚደንት ፋርማጆ ነቶም ዝተቓወምዎ ብምእላይ፡ ኣብ ዞባታት ጋልሙዱግን ደቡብ ምዕራብን ደገፍቱ ብምሻም ተኪኡዎም።
ይኹን እምበር፡ እቲ ፈደራላዊ መንግስቲ ኣብ ፑንትላንድን ጁባላንድን ተመሳሳሊ ጽልዋ ክገብር ኣይከኣለን። እቶም መራሕቲ እተን ግዝኣታት ካብ ፈለማ ኣትሒዞም ፈርማጆ ዳግማይ ንኸይምረጽ እዮም ክሰርሑ ጸኒሖም።
ምንጪ ስእሊ
እቲ ኣብ ጁባላንድ ብጉዳይ መረጻ ዝተራእየ ዕግርግር፡ ፌደራላዊ ስርዓት ሶማልያ ማዕረ ክንደይ ተነቃፊ ምዃኑ ኣጕሊሑዎ። ኣብ ሰነ 2020 ነጻ ሃገራዊ ኮሚሽን ሶማል ንፓርላማ እታ ሃገር፡ ብህዝቢ ተቐባልነት ዘለዎ ተኣማኒ ምርጫ ንምክያድ ክሳብ 13 ወርሒ ዝኣክል ናይ ምድላው ግዜ ከምዘድሊ ሓቢሩ።
ናይ ጁባላንድን ፑንትላንድን ተቓወምቲ ፓርትታትን ንምድንጓይ ምርጫ ኣይተቐበሉዎን። ኣብ ሓምለ 2020 ኣብ ልዕሊ ቀዳማይ ሚኒስተር ነበር ሓሰን ዓሊ ኻይረ ዝተገብረ ዘሰንብድ ክሲ፡ ኣብ መስርሕ ምርጫ ዝነበሮም እምነት ከም ዝንኪ ገይርዎ ኣሎ።
መራሕቲ ጁባላንድን ፑንትላንድን ኣብቲ ኣብ ማእከላይ ከተማ ዱሑሳማሬብ፡ ብዛዕባ እቲ ምርጫ ኣፈናዊ ስምምዕ ንክህሉ ዝዝቲ ዋዕላ ኽካፈሉ ፍቓደኛታት ኣይነበሩን። እቲ ሃገራዊ ምርጫ ቦርድ ሶማልያ እውን ንክፈርስ ሓቲቶም።
ይኹን እምበር፡ ድሕሪ እቲ ንሰሙናት ዝቐጸለ ኣህጉራዊ ጸቕጢ፡ ብ17 መስከረም 2020 ኣብ ሕገ ምርጫ እታ ሃገር ምምሕያሽ ክግበር ዝእምም ስምምዕ ተኸቲሙ።
ብመሰረት እቲ ስምምዕ እቲ ምርጫ ኣብ ናይ መራጽዞባ ዝተመስረተ ኮይኑ፡ ኣብ ነፍሲ ወከፍ ክፍለ ግዝኣት 101 ናይ ምርጫ ልኡኻት፤ ኣብ ነፍሲ ወከፍ ክፍለ ግዝኣት ድማ ክልተ ኣካላት ናይ ምርጫ ድምጺ ይህቡ።
ነቲ መረጻ ብሓላፍነት ዝመርሑ ሃገራውን ክልላውን ኮሚተታት ምርጫ ክቖሙ እተን ተቓወምቲ ፋርማጆ ዝኾና ክልላት ሓቲተን።
ግዝኣታት ጁባላንድ፡ ማዶብ፡ ፑንትላንድን ነቲ ብፈደራላዊ መንግስቲ ዝቘመ ኮሚሽን ስለ ዝነጸግዎ እቲ ስምምዕ ኣይቀንዐን። ኣዘዝቲ ጸጥታ እታ ሃገር ክወርዱን ኣባላት ባይቶ ስልጣኖም ከረክቡንውን ሓቲቶም ።
ፌደራላዊ ባይቶ እታ ሃገር፡ ነቲ ምንውሑ ዘይተርፎ ምርጫ ኣቐዲሙ ብምስትብሃል፡ ኣብ ሕዳር 2020፡ ኵለን መንግስታዊ ትካላት ተካእቲ ኽሳዕ ዝመርጻ ኣብ ስልጣን ክጸንሓ ዘፍቅድ ውሳነ ኣመሓላሊፉ።
እቲ ኣብ ጉዳይ ምርጫ ዝተራእየ ምምቕቓል፡ ነቲ እንዳዊ መንነት ሶማልያ ልዕሊ እቲ ሃገራዊ መንነት ከምዝጎልሕ ገይርዎ።
ፖለቲከኛታትን ላዕለዎት ሰበስልጣን ጸጥታን ምስተሰሓሓቡ፡ ነናብ እንዳኦምን ዓሌቶምን ብምኻድ ዝዋግኡሉን ዝከላኸልሉን ዕርድታታት እንዳ ከደልድሉ ተራእዮም።
ሓያሎ መራሕቲ ተቓወምቲ ውድባት፡ ኣጽዋር ንምዕጣቕ ኽዳለዉ ጀሚሮም። ገሊኦም ከኣ ኣጽዋርን ወተሃደራዊ ማካይንን ይዓዳድጉ ከምዘለው ይንገር።
ብ15 መጋቢት፡ ኣብ ርእሰ ከተማ ሞቃዲሾ ንምድንጓይ ምርጫ ብምቅዋም ኣብ ዝካየድ ዝነበረ ሰልፊ፡ ኣብ መንጎ ፖሊስን ዕጡቓት ደገፍቲ ተቓውሞን ግጭት ኣጋጢሙ።
መንግስቲ ነቶም ኣብ ልዕሊ ሓያሎ ክልላት እቲ ዞባ ርእይቶኡ ንምስግዳድ ኣቐዲሙ ዝጥቀመሎም ዝነበረ፡ ሃርማ ዝስመዩ ብቱርኪ ዝሰልጠኑ ፍሉያት ኣሃዱታት ፖሊስ እዩ ኣሰሊፉ።
ብ13 ሚያዝያ፡ ሓላፊ ፖሊስ ሞቃዲሾ ዝነበረ ሳዳቕ ዑመር ሓሰን ሳዳቕ ጆን፡ ነቶም ኣብ ጉዳይ ምርጫ ዝተላዕለ ምስሕሓብ ንክዝቲ ዝእከብ ዝነበረ ባይቶ ብምዕጋት፡ ኣንጻር መንግስቲ ቆይሙ። ከም ሳዕቤኑ ከኣ ካብ ስልጣኑ ተኣልዩን ኩሉ ሓላፍነቱ ተሓዲጉን።
ድሕሪ ሒደት መዓልትታት ከኣ፡ እቲ ሓለቓ ፖሊስ፡ ካብ እንዳኡ ብዝቖሙ ወተሃደራትን ምሊሻን ተደጊፉ፡ ኣብታ ከተማ ኣብ ዝርከብ ዞባ ዳይኒሊ ዓስኪሩ ይርከብ።
መንግስቲ እታ ሃገር ብዙሕ ኣጽዋር ዝዓጠቑ ሓይልታት ጸጥታ ናብታ ርእሰ ከተማ ስለዘዋፈረ ከኣ ውጥረት ሰፊኑሎ።
እቲ ኵነታት ንግዝይኡ እኳ ሃዲኡ እንተሎ፡ ንኹሉ ዘሰማማዕ ግቡእ ፍታሕ እንተዘይተገይሩ እቲ ኣንጻር ፋርማጆ እተበገሰ ተቓውሞ ብቐሊሉ ናብ ውግእ ሓድሕድ ከምርሕ ዝኽእል ውግእ ክፈጥር ይኽእል እዩ።
ምንጪ ስእሊ
ኣልሻባብ ብ2011 ካብ ሞቓዲሾ ካብ ዝወጽእ ሞቓዲሾ እንደገና ናይ ውግእ ዞባ ኮይና ኣላ።
እቲ ጂሃዳዊ ጕጅለ ብተልእኾ ሃገራዊ ሰራዊት ሶማልያ፡ ኣመሪካን ሕቡራት ኢማራት ዓረብን ሕብረት ኣፍሪቃን ካብ መብዛሕትአን ዓበይትን ናእሽቱን ከተማታት ሶማልያ እኳ እንተ ወጽአ፡ ኣብ ማእከላይን ደቡባውን ዞባታት እታ ሃገር ግን ሓያል ኮይኑ እዩ ጸኒሑ።
ሕጂ ከኣ ኣልሻባብ ኣብ ሞቃዲሾ እውን ብዙሕ መጥቃዕትታት ይፍጽም ኣሎ። ነዚ ዘሎ ዘይምርግጋእ ተጠቒሙ ከኣ ንጥፈታቱ ከስፍሕ ይኽእል እዩ።
ኣብ መራኸቢ ብዙሃን ዝወጽአ ጸብጻብ ከም ዝሕብሮ፡ ኣቦ መቓዲሾ፡ ሓዲሽ ትንኩሕኳሕ ህንጻታትን፡ ከቢድ ኣጽዋር፡ ታንክታትን ድሩዓት መካይንን፡ ጽርግያታት ዝዓጸው ዝዓጠቑ ወተሃደራትን ይረኣዩ።
ምስ ሓንቲ ብብሕቲ እትውነን ሬድዮ ኩልሚየ ዝሰርሕ ጋዜጠኛ ከምዝበሎ፡ ናይ ትራፊክ ሰራሕተኛታትን ናይ ምምሕዳር ኣባላት ፖሊስን ኣብ ጐደናታት ኣይረኣዩን እዮም። እተን ንመጥቃዕቲ ኣልሸባብ ክቐርጻን ክከላኸላን ኣብ ዓበይቲ ጽርግያታት ዝተተኽላ ናይ ጸጥታ ካሜራታት ከኣ ኩለን ዓንየን እየን።
እቲ ዕጥቃዊ ምንዕዓብ፡ ነቲ ፕረዚደንት ፋርማጆ ዝነበሮ ሕጋዊ ልባስ ብምድኻም ነቲ ናይ ዘተን ልዝብን መስኮት ዓጽይዎ ይርከብ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ብከንኪ እቲ ቅድሚ ሽዱሽተ ኣዋርሕ ኣብ ክልል ትግራይ ዝተወለዐ ኵናት ኣብቲ ክልል ካብ ዝነበራ ኣርባዕተ መዓስከራት ስደተኛታት፡ እተን ክልተ ካብ ጥቅሚ ወጻኢ ስለዝኾና ኣብ ክልል ኣምሓራ ደባርቅ ኣብ ዝብሃል ቦታ መዓስከር ስደተኛታት ክህንጽ ምዃኑ ትካል ስደተኛታት ሕቡራት ሃገራት ዩኤንኤችሲኣር ኣፍሊጡ።
ትካል ስደተኛታት ውድብ ሕቡራት ሃገራት፡ ምስ ኤጄንሲ ስተደተኛታትን ተመለስትን ብምዃን ከም መተካእታ ናይተን ኣብ ትግራይ ተዓጽየን ዘለዋ ክልተ መዓስከራት ስደተኛታት ኣብ ክልል ኣምሓራ ከተማ ደባርቅ ካልእ ሓድሽ መዓስከር ንምህናጽ ቦታ ናይ ምፍላይ መስርሕ ከምዝተጻፈፈ ንቢቢሲ ሓቢሩ።
ትካል ስደተኛታት ውድብ ሕቡራት ሃገራት፡ ኣብቲ ቦታ ንኤርትራውያን ዝኸውን መዓስከር ስደተኛታት ንምጅማር ሕጋዊ ሰነዳት ይጽበ ምህላዉ ንቢቢሲ ብኢመይል ኣብ ዝልኣኾ ሓበሬታ ኣፍሊጡ።
እቲ ትካል ከምዝሓበሮ፡ እቲ መዓስከር ስደተኛታት ክረምቲ ቅድሚ ምጅማሩ ተወዲኡ እቶም ስደተኛታት ናብኡ ናይ ምግዓዝ ውጥን ወጺኡ ኣሎ።
ናይቶም ኣብ ኣዲስ ኣበባ ዝርከቡ ስደተኛታትከ
ድሕሪ እቲ ኣብ መጀመርታ ሰሙን ናይ ወርሒ ሕዳር 2020 ኣብ ትግራይ ዝጀመረ ኵናት፡ ካብተን ኣብ ክልል ትግራይ ዝነበራ መዓስከር ስደተኛታት፡ መዓስከራት ሕጻጽ ሸመልባን ብሰንኪ እቲ ኵናት ካብ ጥቅሚ ወጻኢ ስለዝኾና፡ ኣብተን መዓስከራት ዝነበሩ ልዕሊ 21 ሽሕ ኤርትራውያን ስደተኛታት ዝበዝሑ ናብ መዓስከራት ዓዲ ሓርሽን ማይ ዓይንን ክግዕዙ እንከለዉ ዝተረፉ ፈቐድኡ ፋሕ ኢሎም ከምዘለዉ ትካል ስደተኛታት ሕቡራት ሃገራት ይገልጽ።
ካብቶም ኣብ መዓስከራት ሕጻጽን ሸመልባን ዝነበሩ ኣስታት 2500 ዝኾኑ ኣብ ኣዲስ ኣበባ ከምዝርከቡ ዋና ጽሓፊ ኣጄንሲ ስደተኛታትን ተመለስትን ኣቶ ተስፋሁን ጎበዛይ ንቢቢሲ ሓቢሩ።
ኣቶ ተስፋሁን ጎበዛይ ኣብዘን ዓንየን ዝርከባ ክልተ መዓስከራት ካብ ዝነበሩ ልዕሊ 21 ሽሕ ስደተኛታት ብጀካ እቶም ናብ ዓዲ ሓርሽን ማይዓይንን ዝሰገሩ እቶም ዝተረፉ ኣበይ ከምዝኣተዉ ንምፍላጥ ምዝገባ ክካየድ ትካል ስደተኛታት ውድብ ሕቡራት ሃገራት ብዝሓተቶ መሰረት ምዝገባ ከምዝተኻየደ ሓቢሩ።
ኣብ ኢትዮጵያ ውሃቢት ቃል ቤት ጽሕፈት ትካል ስደተኛታት ውድብ ሕቡራት ሃገራት ኤልሳቤት ኣርስንዶርፍ ንቢቢሲ ኣብ ዝልኣኸቶ መልእኽቲ ኣብዚ እዋን እቲ ትካል ልዕሊ 45 ሽሕ ኤርትራውያን ስደተኛታትን ሓተትቲ ዑቕባን ኣብ ኣዲስ ኣበባ ከምዝመዝገበ ሓቢራ።
እታ ውሃቢት ቃል ካብዚኦም እተን 25255 ደቂ ኣንስትዩ ከምዝኾናን ክሳብ መፋርቅ ወርሒ ሚያዝያ ኣብ ዝነበረ ግዜ ጥራይ ካብ ትግራይ ናብ ኣዲስ ኣበባ ዝመጽኡ 2500 ኤርትራውያን ስደተኛታት ከምዝተመዝገቡ ገሊጻ።
ቢቢሲ ዘዘራረቦም ኣብ ኣዲስ ኣበባ ዝርከቡ ስደተኛታት ናብ ቤት ጽሕፈት ትካል ስደተኛታት ውድብ ሕቡራት ሃገራት ብምኻድ ከምዝተመዝገቡ ብምሕባር፡ ናብተን ኣብ ኣገልግሎት ዘለዋ መዓስከራት ስደተኛታት ናይ ምምላስ ድሌት ከምዘይብሎም ግን ኣይሓብኡን።
ሓደ ካብዚኦም ተኸስተ ሽሙ ተቐይሩ ኣሎ እዩ። ኣብ ከቢድ ጸገም ከምዝርከብ ዝሕብር እዚ መንእሰይ ምስ ካልኦት ብዙሓት ሰባት ብምዃን ናይ ሓባር ገዛ ተኻርዮም ይነብሩ ምህላዎምዩ ዝገልጽ።
እዚ ካብ ወጻኢ ዝርከቡ ኣዝማዱ ብዝስደደሉ ውሑድ ገንዘብ ከምዝናበር ዝሕብር ተኸስተ፡ ወጻኢታት ንምቁጣብ ብሓባር ገዛ ተኻርዮም ምንባር ከም ኣማራጺ ከምዝወስድዎ የረድእ።
ተኸስተ፡ ናብተን ኣብ ትግራይ ዝርከባ መዓስከር ስደተኛታት ካብ ምምላስ ምስ ኩሉ ቁጠባዊ ጸገማቱ ኣብ ኣዲስ ኣበባ ክጸንሕ ከምዝመርጽዩ ዝሕበር።
ንሱ ሰራዊት ኤርትራ የጥቓዓና ኣሎ ኢሎም ንዓና መዝሓሊ ሕርቃኖም ከይገብሩና ስግኣትን ፍርሕን ኣለና ይብል።
ስግኣት መንእሰይ ተኸስተ ሓቂ ምዃኑ ዝሕብር ዋና ጽሓፊ ኣጄንሲ ስደተኛታትን ተመለስትን ኣቶ ተስፋሁን ጎበዛይ ቅድሚ ሕጂ ዝገበርናዩ ጌጋ ክድገም የብሉን ይብል።
ኣቶ ተስፋሁን ጎበዛይ፡  ሓዲሽ መዓስከር ስደተኛታት ንምስራሕ ንጥፈታት ይካየዱ ከምዘለዉ ብምሕባር፡ ዓለምለኻዊ መለክዒታት ዘማልአ ትኽክለኛ ቦታ ንምምራጽ ግን ገና ብዙሕ ከምዝተርፎም እዩ ኣብሪሁ።
ካብዚ ብምብጋስ እቲ መዓስከር እቶም ስደተኛታት ስግኣት ፈጢርሎም ካብ ዝሃደምሉ ቦታ ርሕቕ ክብል ኣለዎ ዝብል ሓሳብ ቀዳምነት ዝውሃቦ ከምዝኾነ ኣቶ ተስፋሁን ይሕብር።
ኣብ ኢትዮጵያ ውሃቢት ቃል ቤት ጽሕፈት ትካል ስደተኛታት ውድብ ሕቡራት ሃገራት ኤልሳቤት ኣርስንዶርፍ እቶም ካብ ትግራይ ሃዲሞም ናብ ኣዲስ ኣበባ መጺኦም ዘለዉ ስደተኛታት ናብ ትግራይ ከይምለሱ ዘለዎም ስግኣት እቲ ቤት ጸሕፈት ከምዝርድኦን ሚዛን ከምዝህቦን እያ ንቢቢሲ ገሊጻ።
ቢቢሲ ዘዘራረቦም ስደተኛታት ኣብ እዋን እቲ ኵናት ኣብተን መዓስከራትውን ከይተረፈ ኵናት ከምዝነበረ ብምሕባር፡ ካብተን መዓስከራት ሃዲሞም ኣብ ጥቕኦም ናብ ዝርከባ ከተማታት ብኡ ኣቢሎምውን ናብ ኣዲስ ኣበባ ክሳብ ዝበጽሑ ብዙሕ ኣሰቃቒ ነገራት ከምዝገጠሞምዮም ዝገልጹ።
እቶም ስደተኛታት ኣብ ኣዲስ ኣበባ ምስ መጽኡ ከምኡውን ኣብ ቤት ጽሕፈት ትካል ስደተኛታት ሕቡራት ሃገራት ምስተመዝገቡውን እንተኾነ ከም ሕክምና ዝኣመሰለ ኣገልግሎታት ይረኽቡ ከምዘየለው ገሊጾም።
ኣቶ ተስፋሁን እቲ ጸገም ሕጂ ከምዝተፈትሐ ብምሕባር፡ እቶም ስደተኛታት ናብ ኤርትራ ክመልሱና እዩም ዝብል ስግኣት ስለዝነበሮም ኣገልግሎት ንምሃብ ይጽገሙ ከምዝነበሩ ይሕብር።
ብዙሕ ጸገማት ዘለዎም ስደተኛታት እኳ እንተሃለዉ ካብ መዓስከራት ስደተኛታት ወጻኢ ክነብሩ ዝደልዩ ከምዘለዉውን ቢቢሲ ኣዘራሩቡ ኣሎ።
ሓደ ስሙ ክጥቀስ ዘይደለየ ኤርትራዊ ስደተኛ ኣነ ፕሮሰስ ኣለኒ፡ ናብ ካልእ ሃገር ንኽኸይድ እየ ዝጽበ ዘለኹ፡ ስራሕ የብለይን ግን ገዛ ተኻርየ እየ ዝነብር፡ ናብ መዓስከር ክምለስ ኣይደልይንየ፡ ፕሮሰሰይ ከይተዓናቐፈኒ ኸኣ ስግኣት ኣለኒ ይብል።
ኢትዮጵያ፡ ነቶም ካብ መዓስከር ወጻኢ ክነብሩ ዝደልዩ ስደተኛታት ከም ድላዮም ንኽነብሩ ዘፍቅድ ሕጊ ከምዘለዋ ዝሕብር ኣቶ ተስፋሁን፡ እንተኾነ እተን ካብ መዓስከር ወጻኢ ንዝነብሩ ስደተኛታት ደገፍ ክህባ ቃል ዝኣተዋ ለገስቲ ሃገራት ቃለን ስለዘየኸበንራ ጸገማት ከምዘሎ ብምሕባር፡ ዝኣተወኦ ቃል ከኽብራ ተማሕጺኑ።
ቁጽሪ ናይቶም ካብ ትግራይ ናብ ኣዲስ ኣበባ ዝመጽኡ ስደተኛታት ኣብ ሓጺር ግዜ ክብ ስለዝብለ፡ ምስ ክብሪ ናብራን ወሰኽ ዋጋ ክራይ ገዛን ተተሓሒዙ ብዙሕ ከምዝዝረብውን ኣቶ ተስፋሁን ይዛረብ።
ካብዚ ብተወሳኺ ኣብ ትግራይ ኵናት ካብ ዝጅመር ክሳብ ሕጂ 156 ኤርትራውያን ብዝተፈላለየ ምኽንያት ተኣሲሮም ምንባሮም ኮምሽን ፖሊስ ኣዲስ ኣበባ ኣፍሊጡ ነይሩ።
እንተኾነ ካብ መዓስከራት ወጺኦም ንዝነብሩ ስደተኛታት ዝቕበላ ከተማታት ክኽተለኦ ዘለወን ፖሊሲ ከምዘሎ ዝሕብር ኣቶ ተስፋሁን፡ ሓንቲ ከተማ ንበይና ብዙሓት ስደተኛታት ክትሕዝ እቲ ፖሊሲ ከምዘይፈቕድ እዩ ዝገልጽ።
ቤት ጽሕፈት ትካል ስደተኛታት ውድብ ሕቡራት ሃገራት፡ እቶም ኣብ ኣዲስ ኣበባ ዝርከቡ ስደተኛታት ድሕነቶም ንኽሕሎ ምስ ዝምልከቶም ኣካላት ብምዃን ከምዝሰርሕ ብመንገዲ ውሃቢት ቃል እቲ ቤት ጽሕፈት ንቢቢሲ ሓቢሩ።
እቶም ስደተኛታት ከም ኣገልግሎታት ሕክምናን ትምህርትን ከምኡውን መንግስቲ ንዜጋታቱ ካብ ዘቕርቦም መሰረታውያን ነገራት ናይ ምርካብ መሰል ከምዘለዎምውን ኣብ ኢትዮጵያ ውሃቢት ቃል ቤት ጽሕፈት ትካል ስደተኛታት ውድብ ሕቡራት ሃገራት ኤልሳቤት ኣርስንዶርፍ ንቢቢሲ ሓቢራ።
ኤልሳቤት ኣርስንዶርፍ፡ ቤት ጽሕፈቶም ብምኽንያት ለበዳ ኮሮናቫይረስ ገጽ ንገጽ ምርኻብ እኳ ደው እንተኣበሎ፡ ብመንግዲ ቴሌፎንን ኦንላይንን ኣገልግሎት ይህብ ምህላዉያ ትሕብር።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ጆሽዋ ሃይለየሱስ ኣብ ቲክቶክ ብዝተገበረ ብላክ ኣውት ቻለንጅ ስለዝተሳተፈ እዩ ህይወቱ ስኢኑ። እቲ ጸወታ ንገዛእ ርእስኻ ንሒደት ደቃይቕ እንከይተንፈስካ ብምጽናሕ፡ ዝግበር ንሕንሕዩ።
እቲ ናይ ቲክቶክ ንባዕልኻ ሓኒቕካ ደምን ኣየርን ከይሓልፉ ብምግባር ንቕሩብ ደቃይቕ ውነኻ ስሒትካ ናይ ምንቃሕ ውድድር ይሳተፍ ኣብ ዝነበረሉ እዋን ውንኡ ስለዝጠፍኦ፡ ናብ ሆስፒታል ተወሰዱኳ እንተነበረ ክድሕን ኣይከኣለን።
እዚ ድማ ኣብ ተጠቀምቲ ማሕበራዊ ሚድያ ኣዘራራቢ ኮይኑ ነይሩ።
ቢቢሲ ነዚ መሰረት ብምግባር ህጻናት ማሕበራዊ ሚድያ ክጥቀሙዶ ይግባእ ክጥቀሙ እንተኾይኖምከ ብኸመይ ናይ ስድርኦም  ክትትልከ እንታይ ክመስል ኣለዎ ዝብሉ ዛዕባታት ኣልዒልና ምስ በዓል ሞያ ስነ ልቦና ህጻናት ቴዎድሮስ ጌቴን ኣውጊዕና ኣለና።
ከም ገለጻ ኣቶ ቴዎድሮስ እንተድኣኾይኑ ማሕበራዊ ሚድያ ንዓበይቲ ሰባትውን እንከይተረፈ ጽቡቕን ሕማቕንውን እዩ። እቲ ዘገድስ ኣብ ኣጠቓቕማ እዩ።
ትሕቲ 18 ዓመት ዝዕድምኦም ሰባት ናይ ብሕታውነት ስምዒት እንትስምዖም ማሕበራዊ ሚድያ ተጠቒሞም ምስ ካልኦት ሰባት ከውግዑን ኢሂን ሚሂን ክብሉ ይኽእሉ እዮም፣ እዚ ድማ ከም እወንታዊ ጎኑ ክርአ ከምዘለዎዩ ኣቶ ቴድሮስ ዝምዕድ።
እንተኾነ ግን እዞም ሰገናት ናይ ኣእምሮኦም ምዕባለ ኮነ ዝተነግሮም ነገር ዝርድእሉ መገዲ ብምኽንያት ኢሉ እውን ኣብ ውጽኢት ዝተሞርኮሰ ስለዘይኮነ ብጥንቃቐ ክርኣዩ ከምዘለዎምዩ ዝመክር። ናይ ማሕበራዊ ሚድያ ጽልዋ ዓብይን ካብቲ እንሓስቦ ኣመና ከቢድን ከምዝኾነ እቲ በዓል ሞያ ኣብሪሁ።
ንኣብነት ሓደ ናይ ቲክቶክ ተጠቃሚ ዝኾነ ሰብ ዝኾነ ነገር እናፈጸመ ዘርኢ ቪድዮ እንተጠቂዑ፣ ኣብ ክሊ እዚ ዕድመ ዘለዉ ህጻናት እዚኣስ ኣይተኣብየንንያ ኢሎም ክደግምዋ ይረኣዩ። እቲ ምኽንያት ድማ ኣብዚ ዕድሚኦም እዚ ኩሉ ነገር ናይ ምግባር ተኽእሎ ከምዘለዎም ዝኣምንሉ ግዜ ስለዝኾነዩ።
ናይ ማሕበራዊ ሚድያ ሰዓብቶም ድማ ብሓቂ ምስኣቶም ከምዘለዉ ገይሮም ዝቖጽርዎም ካብቲ ብምኽንያትን ውጽኢትን ዝኣምን ሓንጎሎም ንላዕሊ ኣነነት ብዝዓብለሎ ስምዒት ተገኒሖም ንነገራት ዝፍጽምሉ ግዜ ይበዝሕ።  ብፍላይ እዚ ዕድመ እዚ ኣነ መን እየ ኢሎም ዝምክሕሉ ናይ ጉርምስና ክሊ ዕድመዩ። ከም ሳዕቤኑ ድማ ኣብ ማሕበራዊ ሚድያ ዝውዝዕዎም ትሕዝቶታት ብዙሕ ላይክ ከምዝረኸበ ንምርኣይ ስለዝደልዩ ቁጽሪ ስዓብቶም ብእኡ መጠን ከብዝሑ ይጽዕሩ።
ስለዝኾነውን እዞም ቆልዑት እቲ ዝለጠፍዎ ክንደየናይ ተፈትዩለይ ክንደይ ሰብከ ናብ መሓዙቱ ኣባጺሑለይ ዝብል ሓሳብ እዩ ዘለዎም እምበር ኣሉታዊ ሓደግኡ ከምዘይረኣዮም ኣቶ ቴድሮስ ገሊጹ።
ምንጪ ስእሊ
ተፈታውነት ኣብ ደምበ ማሕበራዊ ሚድያ
ህጻናት ኣብ ማሕበራዊ ሚድያ ዝወዝዕዎ ትሕዝቶ ብብዙሓት እንተድኣተፈትዩሎም ኮይኑ ብዛዕባ እቲ ንሳቶም ዝደልይዎ እንተይኮነስ ብዛዕባ ሰዓብቶም ዝፈትውዎ ነገር ንምውዛዕ ክጭነቑ ከምዝረኣዩ ዝገልጽ ኣቶ ቴድሮስ፡ እቲ በዝሒ ላይክ የርክበልና እዩ ኢሎም ዝለጠፍዎ ትሕዝቶ ካብቲ ዝሓሰብዎ ብኣንጻሩ እንተኾይኑ ከኣ ሕቶ የልዕለሎም።
እቲ ምኽንያት እቲ ዝወሃቦም ርእይቶ ዘመዛዝንሉ ዕድመ ስለዘይኮነዩ።  ከይዱ ከይዱ ድማ ንጭንቀትን ቅዛነትን ከምዝዳርጎምን ክሳብ ናይ ገዛእ ርእሶም ጸሊኦም ህይወቶም ከምዘጥፍኡ ኣብ ወጻኢ ሃገራት ዝተገበሩ መጽናዕትታት የረድኡ። እዚ ስግኣት ኣብ ከተማታት ኢትዮጵያውን ብተመሳሳሊ ኣንጸላልዩ ከምዝርከብ በዓል ሞያ ስነ ልቦና ህጻናት ኣቶ ቴድሮስ ሓቢሩ።
ኣቶ ቴድሮስ ካብ ናይ ባዕሉ ተሞክሮ ጀሚሩ ክሳብ ንስራሕ ኢሉ ዘዘራረቦም ናይ ካልኣይ ደረጃ ተምሃሮ መሰረት ገይሩ ማሕበራዊ ሚድያ ዝፈጥሮ ዘሎ ጽልዋ ከምዚ ዝስዕብ ገሊጽዎ።
ተምሃሮ ኣብ ውሽጢ መምሃሪ ክፍሎም ኮይኖም ብዛዕባ ክጥቅዕዎ ዝደልዩ ናይ ፌስቡክን ኢንስታግራምን ስእሊ ከምዝሓስቡን ሓደ ሰገን ሓንቲ ስእሊ ጠቂዑ ብዙሓት ሰዓብቲ እንተዘይረኺቡ እሞ፡ ብኣንጻሩ ካልኦት መሓዙቱ ብዙሕ ላይክ እንተረኺቦም ክጭነቕ ይጅምር
ምንጪ ስእሊ
ስድራ ህጻናት እንታይዮም ክገብሩ ዘለዎም
ኣብዚ ዘለናሉ ዘበን ናይ ቤተሰብ ምሕደራ ሜላ ክቕየር ወይውን ክመሓየሽ ከምዘለዎ ኣቶ ቴድሮስ ይምዕድ።
ህጻናት ካብ ማሕበራዊ ሚድያ ክመሃሩ ስለዝኽእሉ እቲ ዕድል ክወሃቦም ይግባእ። ንኣብነት ህጻናት ካብ ዩትዩብ ምግቢ ከመይ ከምዝስራሕን ካልኦት ኢደ ጥበባትን ክመሃሩ ይኽእሉ እዮም። እንተኾነ ግን እዚውን ኣብ ትሕቲ ቁጽጽር ቤተሰብ ክኸውን እዩ ዘለዎ።
ኣብ ብዙሕ ስድራ ቤታት ዝምዕብል ዘሎ ግን ብግልባጡ ከምዝኾነ ዝዛረብ ኣቶ ቴድሮስ፡ ህጻናት ናይ ኢንተርኔት ኣገልግሎት እንተረኺቦም ስለዘይርብሹን እዚ ግበሩለይ ስለዘይብሉን ከም ድሌቶም ንክኾኑ ይፈቕድሎም ኣለዉ ይብል።
ስለዝኾነውን ወለዲ ንደቆም ናይ ማሕበራዊ ሚድያ መሳለጥያታት እንትህብዎም፣
1 ትልሚ ኣውጽኢኻ ናይ ህጻናት ግዜ ማሕበራዊ ሚድያ ምግዳብ።
2 እንታይ ከምዝጥቀሙ ፈሊጥካ ምክትታል
3 ምስ ደቆም ብግልጺ ምውጋዕ
4 ንህጻናት ዝተፈቐዱ መተግበሪ ጥራይ ፈቒድካ እቶም ካልኦት ምዕጻው
5 ቴክኖሎጂ እናማዕበለ ኣብ ዝሰጎመሉ እዋን ድማ፡ ወለዲ ምስ ናይ ደቆም ቴሌፎን ኣራኺቦም እንታይ ከምዝጥቀሙ ክከታተሉ ይኽእሉ እዮም።
ወለዲ ምስ ደቆም ናጻን ግልጽን ብዝኾነ መገዲ ኢሂን ሚሂን ክብሉ ከምዝግባእ፡ በዓል ሞያ ስነ ልቦና ኣቶ ቴድሮስ ማዕድኡ ለጊሱሎ።
ህጻናት ኬንያ ስለምንታይዮም ካብ ኣደታቶም ዝስረቑ
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ብጹእ ወቅዱስ ኣቡነ ማቲያስ ብዛዕባ ኣብ ትግራይ ዝተፈጸመ ጭፍጨፋ ከይዛረብ ተኸልኪለ ኢሎም
ፓትሪያርክ ኦርቶዶክሳዊት ቤተክርስቲያን ኢትዮጵያ ብጹእ ወቅዱስ ኣቡነ ማቲያስ፡ ኣብ ትግራይ ዝቕጽል ዘሎ ኲናት ደው ንክብል ጸዊዖም።
እቶም ፓትሪያርክ ብቋንቋ ኣምሓርኛ ብቪድዮ ኣብ ዘሕለፉዎ መልእኽቲ፡ ኣብዚ ሕጂ እዋን ኣብ ዝተፈላለዩ ከባቢታት እታ ሃገር ጸገማት እንተሃለውውን፡ ብፍላይ ኣብ ትግራይ ዝካየድ ዘሎ ኣረመነኔት ጠጠው ንክብል ብዙሕ ግዘ ፈቲነ ኣይኮነለይን፤ ፍቓድ ኣይተዋህበንን ኢሎም።
ብዛዕባ እቲ ኲናት ንከይዛረብ መን ከምዝኸልከሎም ግን ብንጹር ኣይሓበሩን።
እቲ ሚስጢራዊ ቪድዮ፡ ኣብ ኣመሪካ ኣብ ዝርከብ ኮለጅ ቲዮሎጂ ቅዱስ ፍሬምናጦስ ዝሰርሕ ፕሮፌሰር ዴኒስ ዋድሌይ ኣብ ዝሓለፈ ወርሒ ብዓሉ ከምዝቐድሖ ንቢቢሲ ኣረጋጊጹ።
ኣብ መጀመርታ ወርሒ ሕዳር 2020፡ ሓይልታት ጸጥታ ትግራይ ኣብ ልዕሊቲ ኣብቲ ክልል ዓሪዱ ዝነበረ ብዓቕሚ ሰቡን ብዝሒ ኣጽዋራቱን ዝሓየለን ዝበዝሐን ዝብሃል ሰሜን እዝ መጥቃዕቲ ድሕሪ ምፍጻሞምን ቀዳማይ ሚኒስተር ኣብዪ ኣሕመድ ኣብ ልዕሊ ሓይልታት ህወሓት ወተሃደራዊ ስጉምቲ ክውሰድ ምስ ኣወጀንዩ ኵናት ጀሚሩ።
ብሰንኪ እቲ ኵናት ልዕሊ ክልተ ሚልዮን ሰባት ካብ ቤት ንብረቶም ከምዝተፈናቐሉ ግዝያዊ ምምሕዳር  ትግራይ ዘውጽኦ ጸብጻብ ይጠቅስ።
ብዘይካ እዚ ልዕሊ 60 ሽሕ ሰባት ናብ ሱዳን ክስደዱ እንከለዉ፡ ኣብ ውሽጢ ትግራይ ልዕሊ 4 ሚልዮን ሰባት ተጸበይቲ ህጹጽ ረድኤት ኮይኖም ኣለው።
ውድብ ሕቡራት ሃገራት ዝርከብዎም ተጣበቕቲ ሰብኣዊ መሰላት፡ በቲ ዝቕጽል ዘሎ ኲናት ህጻናትን ደቂ ኣንስትዮን ግዳያት ጾታዊ ዓመጽ ከም ዝኾኑን ግህሰት ሰብኣዊ መሰላት ከም ዝተፈጸመን ክገልጹ እንከለው፡ እቲ ኲናት ጠጠው ክብልን ተፈጺሞም ዝብሃሉ ግህሰታት ብዘይሻራዊ ኣካል ክጻረዩን ክሓቱ ጸኒሖም እዮም።
ኮሚሽን ሰብኣዊ መሰላት ኢትዮጵያ ምስ ኮሚሽን ሰብኣዊ መሰላት ውድብ ሕቡራት ሃገራት ኣብ ትግራይ መርመራ ከካይዱ ተሰማሚዖም ምንባሮም ይዝከር።
ብጹእ ወቅዱስ ኣቡነ ማቲያስ ኣቡነ ማትያስ ካልእኸ እንታይ ኢሎም
ፓትሪያርክ ኦርቶዶክሳዊት ቤተክርስቲያን ኢትዮጵያ ኣቡነ ማትያስ፡ ንህዝቢ ኢትዮጵያን ማሕበረሰብ ዓለምን ኣብ ዘሕለፉዎ መልእኽቲ፡ ብተደጋጋሚ ነቲ ዝፍጸም ዘሎ ተግባራት ንምኹናን ዝገበርኩዎ ጻዕሪ ናብ ህዝቢ ክበጽሕ ፍቓድ ከምዘይረኸቡ ተዛሪቦም።
ኣብ ትግራይ ዝካየድ ዘሎ ኣረመናዊ ተግባር ንክቃወም ፈቲነ፤ ግን ዘዳለኹዎ መልእኽቲ ኣብ ኣየር ከይውዕል እናተዓፈነ እየ ክሳብ ሕጂ ጸኒሐ። ኣብ ትግራይ ጭካነ ዝተመልኦ፡ ኣረመናዊ ስራሕ ይስራሕ ምህላው ዓለም ፈሊጡዎ ኣሎ ኢሎም።
ሽዱሽተ ወርሒ ሙሉእ ኣፍና ተለጒሙ ክንዛረብ ኣይክኣልናን፤ እቲ ህዝቢ ዝበኣሰ ጉድኣት ከይበጽሖ ብዝብልውን ደፊርና ኣይተዛረብናን ኢሎም።
እቶም ፓትሪያርክ፡ ብሸውዓተ ሚያዚያ 2013 ዓም ኣቆጻጸዕራ ግእዝ ዝገብረኩዎ ቃለ መጠይቕ ከይቃላሕ ኣኣጊዱዩ ክብሉውን ከሲሶም።
ምንጪ ስእሊ
ብጹእ ወቅዱስ ኣቡነ ማትያስ፡ ፓትርያር ኦርቶዶክስ ተዋህዶ ኢትዮጵያ
ወሲኾም፡ ሕጂውን እዚ መልእኽቲ እንተበጺሑ ኢለየ ዝዛረብ ዘለኹ ዝበሉ ፓትሪያርክ ኣቡነ ማቲያስ፡ ነቲ ኣብ ልዕሊ ደቂ ኣንስትዮ ዝተፈጸመ ጾታዊ ዓመጽ፣ ቕትለት መናእሰይ፣ ኣብ ልዕሊ ኣብያተ ክርስቲያናትን ገዳማትን ተፈጺሙ ዝበሉዎ መጥቃዕቲ ኮኒኖም።
ሕጂውን ቅትለት ይፍጸሙ ኣለው ዝበሉ እቶም ፓትሪያርክ፡ ከምቲ ናይ ማህበረ ዴጎ ዓይነት መናእሰይ ተቐቲሎም ናብ ጸድፊ ይድርበዩ ኣለው ኢሎም።
ኣብ ልዕሊ ኣብያተ ክርስቲያን፣ ገዳም ደብረዳሞ መድፍዕ ተተኲሱ፤ መንበሪ መነኮሳት ፈሪሱን ሓደ ኣቦ ተቐቲሎምን። ቤተ ክርስቲያን ኣክሱም ከይትውረር ዝሕልው ዝነበሩ ከም ቐጽሊ ረጊፎምዮም። ንሕና እዚ ኹሉ ከይንዛረብ ተኸልኪልና ኢና ብምባል፡ ቃሎም ንከስምዑ ተኸልኪሎም ምጽንሖም ጠቒሶም።
ዕጡቓትን ወተሃደራዊ ክዳን ሰራዊት ኢትዮጵያ ዝተኸደኑን ሰባት፡ ዘይተዓጠቑ ደቂ ተባዕትዮ ኣብ ሓደ ጸድፊ ብምውሳድ ንገሊኦም ብቐረባ ርሕቐት ተኲሶም ብምቕታል ኣስክሬኖም ናብ ገደል ክደፍኡዎ እንከለው ዘርኢ ቪድዮ ኣብ መወዳእታ ወርሒ ለካቲት ተዘርጊሑ ነይሩ።
ኣብ ወርሒ ሚያዚያ ቢቢሲ ኣፍሪቃ ኣይ ኣብዚ ቪድዮ ብዘካየዶ መርመራ፡ እቲ ተግባር ማህበረ ዴጎ ኣብ ዝተባህለ ከተማ ከም ዝተፈጸመን ሰራዊት ኢትዮጵያ ጃምላዊ ቅትለት ከም ዝፈጸመን ከረጋግጽ ክኢሉ ነይሩ።
ኣብቲ እዋን፡ ቢቢሲ ዝረኸቦ መረዳእታ ሒዙ ምላሽ መንግስቲ ንምርካብ ፈቲኑ እንተዘይሰመረሉውን፤ ድሕሪ ሒደት መዓልታት ሰራዊት ምክልኻል ኢትዮጵያ ኣብ ዝሃቦ መግለጺ እቲ ቪድዮ ህወሓት ዘዳለዎ ስኑዕ ምስሊ ከም ዝኾነን ንሰራዊቱ ከምዘይፈጸሞን ገሊጹ።
ቀዳማይ ሚኒስትር ኣብዪ ኣሕመድውን፡ ኣብቲ ኲናት ዝሳተፉ ዘለው ወገናት ዝተፈላለየ ግህሰት ሰብኣዊ መሰላት ፈጺሞም ክኾኑ ከም ዝኽእሉ ዘመላኽቱ መረዳእታታት ይወጽኡ ምህላዮም ብምእማን፡ ገበነኛታት ብሕጊ ክሕተቱ ከም ዝገብር ኣፍሊጡዩ።
ፓትሪያርክ ኦርቶዶክሳዊት ቤተክርስቲያን ኢትዮጵያ ኣቡነ ማቲያስ ግን፡ መንግስታት ዓለም ነቲ ኣብ ትግራይ ዝፍጸም ዘሎ ቅትለት ደው ዘብል መገዲ ክፈጥሩ ኣለዎም ክብሉ ተማሕጺኖም።
ክሳብ ሕጂ ኣፈይ ተለጒሙ ኣብ ስቓይየ ዝነብር ዘለኹ። እንተኾነ፡ መነኮሳት ዋልድባ ዕድመ ልክዕ ካብ ዝነበርሉ ገዳም ተሰጒጎም ተበቲኖም፤ ሽማግለታትን ሕሙማትን ኣብ መገዲ ተደርቢዮም። ኣብ ዓሲምባ ዝነበረ ሓድሽ ቤተክርስቲያን ተወቒዑ፤ ኣብ ማርያም ደንገላት ኣብ ቅዳሴ ዝነበሩ ሰባት ተቐቲሎም። ተጋሩ ንክጠፍኡ እዚ ኹሉ ይገብሩ ኣለው። ህዝቢ ዓለም ነዚ ፈሊጡ ቕልጡፍ ረድኤት ክገብርን ስጉምቲ ክወስድን ይምሕጸን። ኣብያተ ክርስቲያን ዓለም እዚ ጉዳይ ሰሚዐንን ርእየን ሓገዝ ክገብራ ይላቦ ኢሎም።
እዚ ዝቕጽል ዘሎ ኩነታት ቀልጢፉ ጠጠው ክብል ይግባእ ብምባል፡ ህዝቢ ትግራይ በደሉ እንታይ ከም ዝኾ ኣይፈልጥን፤ ግን ዓሌታዊ ምጽናት ይፍጸም ኣሎ፤ ዓለም ክኣ ነዚ ክፈልጦ የተሓሳስብ ብምባል መልእኽቶም ሰዲዶም።
ኲናት ትግራይ 5 ሽሕ ህጻናት ካብ ስድረኦም ፈላልዩ ተባሂሉ
ተመለስቲ ስዑዲ ዓረብ ዝርከብዎም ኣማኢት ተጋሩ ከምዝተኣሰሩ ኣባላት ስድረኦም ይዛረቡ
እቲ ኩናት ብኸመይ ተጀሚሩ
ኣብ መንጎ ፈደራላዊ መንግስቲ ኢትዮጵያን ብህወሓት ዝምራሕ ዝነበረ መንግስቲ ክልል ትግራይን እናገደደ ዝመጸኣ ፖለቲካውን ሕገመንግስታዊን ምትፍናን ድሕሪ 3 ሕዳር 2020 ናብ ቅሉዕ ኲናት ኣምሪሑ።
ጠንቂ ናይቲ ፖለቲካዊ ምትፍናን ኣብ መጋቢት 2018 ዝጀመረ ኮይኑ ምስ ምምጻእ ቀዳማይ ሚኒስተር ናብ ስልጣንን ምድኻምን ምድፋእን ህወሓት ካብቲ ንልዕሊ 27 ዓመታት ብዓብላልነት ሒዙዎ ዝነበረ ፈደራላዊ ስልጣንን ዝተኣሳሰርዩ።
ኣብ ሕዳር 2019፡ ኢህወዴግ ውሁድ ገዛኢ ሰልፊ ክኽውን ድሕሪ ምውሳኑ፡ ህወሓት ነቲ ውሳነ ስለዘይተቐበሎ ከምዝወጽእ ኣነጺሩ። ኣብ ክፍላ ሕዳር ናይቲ ዓመት ኢህወዴግ ናብ ብልጽግና ምስተቐየረ ድማ እቲ ፖለቲካዊ ፍትሕ ወግዓዊ ኮይኑ።
ኣብ መጋቢት 2020 ሃገራዊ ቦርድ ምርጫ ነቲ ኣብ ወርሒ ነሓሰ ናይቲ ዓመት ክካየድ ተወጢኑ ዝነበረ ሃገራዊ ምርጫ ኢትዮጵያ ብሰንኪ ለበዳ ኮሮናቫይረስ ከምዝተናውሐ ድሕሪ ምግላጹ፡ ህወሓት ነቲ ለበዳ ብዝከላኸል ኣገባብ ክካየድ ይኽእልዩ ዝብል ምጉት ብምልዓል ነቲ ምንዋሕ ኣይተቐበሎን።
እቲ ኣብ ወርሒ መስከረም ናይቲ ዓመት ዕድመ ስልጣኑ ከብቅዕ ዝነበሮ ቤት ምኽሪ ፈደረሽን ንውሳነ ኮሚሽን ምርጫ ብምርዓም፡ ዕድመ ስልጣን ፈደራላውን ክልላውን መንግስታት ክናዋሕ ውሳነ ኣሕሊፉ።
ህወሓትን እቲ ንሱ ዝመርሖ ክልላዊ መንግስቲ ትግራይን ብወገኖም፡ እቲ ውሳነ ዘይሕገመንግስታዊን ዘይሕጋውን ብምባል ንውሳነ ናይቲ ቤትምኽሪ ነጺግዎ። ነቲ ብቀዳማይ ሚኒስተር ኣብዪ ዝምራሕ ፈደራላዊ መንግስቲን ክልቲኡ ባይቶታትን ኣፍልጦ ከምዘይህቦምውን ኣፍሊጡ።
ባይቶ ወከልቲ ህዝቢ ንውሳነ ሃገራዊ ቦርድ ምርጫን ቤት ምኽሪ ፈደረሽንን ድሕሪ ምጽዳቑ ኸኣ፡ ባይቶ ክልል ትግራይ ናይ ባዕሉ ምርጫ ከካይድ ብ12 ሰነ 2020 ወሲኑ።
ሃገራዊ ቦርድ ምርጫ ኢትዮጵያ ነቲ ክልላዊ ምርጫ ከካይዶኳ ብወገን ትግራይ ጠለብ ቀሪቡሉ እንተነበረ፡ ስለዝነጸጎ፡ ቤት ምኽሪ ክልል ትግራይ ናይ ባዕሉ ኮሚሽን ምርጫ ከቕውም ተገዲዱ። ብ9 መስከረም 2020 ድማ ምሉእ ብምሉእ ህወሓት ዝተዓወተሉ ክልላዊ ምርጫ ተኻይዱ።
ብቀዳማይ ሚኒስተር ኣብዪ ዝምራሕ መንግስትን ቤት ምኽሪ ፈደረሽንን ግን እቲ ኣብ ትግራይ ዝተኻየደ ምርጫ፡ ዘይሕጋዊን ትርጉም ኣልቦን ምዃኑ ብምግላጽ ኣፍልጦ ከምዘይህብዎ ኣፍሊጦም።
ድሕሪዚ ክልቲኦም ወገናት ኣፍልጦ ተነፋፊጎም፡ ኣብ ናይ ቃላት ውግእ ኣትዮም። እቲ ዝነበረ ወጥርን ምትፍናንን እናገደደ ድሕሪ ምምጽኡ ድማ፡ ተኽእሎ ኵናት እናዓበየ መጺኡ።
ክራይስስ ግሩፕ ዝተባህለ ዓለምለኻዊ ትካል ኣብ መወዳእታ ወርሒ ጥቅምቲ፡ እቲ ምትፍናን ናብ ጎነጽ ከየምረሐ እንከሎ ብልዝብ ክፍታሕ ኣለዎ ክብል ኣጠንቂቑ ነይሩ።
ብውገን ህወሓት፡ ዝርርብ ክካየድ እንተኾይኑ፡ ቀዳማይ ሚኒስተር ኣብዪ መሰጋገሪ መንግስቲ ክምስርት፡ ናይ ፖለቲካ እሱራት ክፈትሕን ሃገራዊ መድረኽ ዘተ ክፍጠርን ዝብል ቅድመ ኵነት ቀሪቡ።
ብ3 ሕዳር 2020 ሓይልታት ክልል ትግራይ ኣብ ልዕሊ ኣብ ትግራይ ዓሪዱ ዝነበረ ሰራዊት ሰሜን እዝ መጥቃዕቲ ድሕሪ ምፍጻሞም ግን ናይ ሕጊ ምኽባር ስርሒት ዝበሎ ወተሃደራዊ መጥቃዕቲ ኣዊጁ።
ህወሓት ድማ፡ ነቲ ወተሃደራዊ መዓስከር ዝተቖጻጸሩዎ፡ ሓይልታት ፌደራል ናብ ትግራይ ከይኣትዉ ቀዲሞም ንምክልኻል ምዃኑ እዮም ዝገልጹ።
ምርቃት መስቀል ጮምዓ
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ኣምባሳደር ጀፍሪ ፈልትማን፡ ነቲ ኣብ ትግራይን ካልኦት ከባቢታትን ቀርኒ ኣፍሪቃ ኣጋጢሙ ዘሎ ጸጥታዊ ብሆታት ንምክትታል ብፕረዚደንት ባይደን ምምዛዙ ይፍለጥ
ፍሉይ ልኡኽ ፕረደዚንት ኣመሪካ ጆ ባይደን፡ ኣብ ጉዳያት ቀርኒ ኣፍሪቃ ሎሚ ናብ ኤርትራ ብምብጻሕ ምስ ፕረዚደንት ኢሳይያስ ኣፈወርቂ ተራኺቡ ከምዝተዘራረበ ሚኒስተር ዜና ኤርትራ ኣፍሊጡ።
ኣምባሳደር ጀፍሪ ፈልትማን፡ ነቲ ኣብ ትግራይን ካልኦት ከባቢታትን ቀርኒ ኣፍሪቃ ኣጋጢሙ ዘሎ ጸጥታዊ ብሆታት ንምክትታል ብፕረዚደንት ባይደን ምምዛዙ ይፍለጥ።
እቲ ፍሉይ ልኡኽ ኣመሪካ ኣብ ቀርኒ ኣፍሪቃ፡ ካብ 4 ግንቦት ክሳብ 13 ግንቦት 2021 ናብ ሃገራት ግብጺ፡ ኤርትራ፡ ሱዳንን ኢትዮጵያን ዑደት ክገብር ምዃኑ ተሓቢሩ ነይሩ።
ፍሉይ ልኡኽ ኣመሪካ፡ ምስ መራሕቲ እዘን ሃገራት፡ ምስ ሕበራት ሃገራትን ሕብረት ኣፍሪቃን ርክባት ከምዘካይድን፡ ምስ ዝተፈላለዩ ትካላት ወሃብቲ ረድኤት ተረኺቡ ትዕዝብቱ ከምዘስፍር ተገሚቱ ኣሎ።
ኣብቲ 4 ሰዓት ዝወሰደ ኣብ ርእሰከተማ ኣስመራ ዝተኻየደ ዝርርብ፡ ክልቲኦም ወገናት ብዛዕባቲ ኣብ ቀርኒ ኣፍሪቃ ተፈጢሩ ዘሎ ጸገማት ከምዝተዘራረቡ ሚኒስተር የማነ ገብረመስቀል ጠቒሱ።
ኣብቲ 4 ሰዓታት ዝወሰደ ርክብ፡ ፕረዚደንት ኢሳይያስ፡ ኤርትራ ነቲ ኣብ ቀርኒ ኣፍሪቃ ዘሎ ጸገማት ንምፍታሕ ኣብ ዝግበር ጻዕርታት ምስ ኣመሪካ ክትተሓባበር ድልውቲ ምህላዋ ኣስሚሩሉ ክብል ኣቶ የማነ ገሊጹሎ።
ኣምባሳደር ፈልትማን ብወገኑ፡ ሃገሩ ብዛዕባቲ ኣብቲ ዞባ ዘሎ ጸገማት ዝምልከት ዝሓዘቶ መረዳእታ ንፕረዚደንት ኢሳይያስ ኣብሪሁሉሎ።
ኤርትራ ሓይልታታ ካብ ግጭት ትግራይ ከተውጽእ ኣመሪካ ብተደጋጋሚ ክትጽውዕ ምጽንሓ ይፍለጥ።
ኤርትራ ብወገና፡ ኣብ ዝሓለፈ ሰሙን ኣብ ዘውጽኣቶ መግለጺ፡ ምስ ኣመሪካ ብንጡፍ ጽምዶ ክትሰርሕ ምጽንሓ ብምብራህ፡ ፖሊሲታት ዝሓለፉ ምምሕዳራት ኣመሪካ ኣብቲ ዞባ ኣሉታዊ ሳዕቤናት ነይሩዎም ክትብል ከሲሳ ነይራ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ኣህ ላም፡ ፋንግ ላንግን ሊንግ ሂን ካብ መንጎ እቶም ዝደሓኑ እዮም
ዓባይን ፍልይትን ብብሪጣንያ እትውነን ናይ ገያሾ መርከብ ታይታኒክ ኣብ ሚያዝያ 1912 ኣብ ኣትላንቲካዊ ውቅያኖስ ምስ ጠሓለት፡ ብኣሽሓት ዝቑጸሩ ተሳፈርታ ኣብቲ ቀዝሒ ዘለዎ ማይ ተበቲኖም።
ካብቲ ሓደጋ ክትሞልቕ ዝኸኣለት ሓንቲ ናይ ድሕነት ጃልባ ብህይወት ዝተረፉ ንምእላሽ ንድሕሪት ተመሊሳ።
ኣብቲ ጸልማት ለይቲ፡ ሓደ ቻይናዊ ኣብ ናይ ዕንጨይቲ ማዕጾ ጠቢቑ ብቑሪ እናኣንፈዝፈዘ ብህይወት ረኸብዎ።
እቲ ሰብ ፋንግ ላንግ ይበሃል፤ ሓደ ካብቶም ሽዱሽተ ካብ ሓደጋ ምጥሓል መርከብ ታይታኒክ ብህይወት ዘምለጡ ቻይናውያን እዩ።
እቲ ዝድሓነሉ መገዲ ኣብ ውርይቲ ፊልም ሆሊውድ ታይታኒክ 1997 ተካቲቱ ኣሎ።
እዞም ሽዱሽተ ሰባት፡ ብተኣምራዊ መገዲ ካብቲ ሓደጋ ምምላጦም ግና መወዳእታ መከራኦም ኣይነበረን።
ቻይናውያን ናብ ሕቡራት መንግስታት ኣሜሪካ ከይኣትው ዝኽልክል ሕጊ ብምንባሩ፡ ኣብ ነቑጣ መርመሪ ኢሚግሬሽን ደሴት ኤሊስ፡ ኒውዮርክ ድሕሪ ምብጽሖም ኣብ ውሽጢ 24 ሰዓታት ካብታ ሃገር ተባሪሮም።
እቶም ሽዱሽተ ሰባት ክሳዕ ሎሚ ኣበይ ከም ዝኣተው ኣይፍለጥን።
109 ዓመታት ድሕሪ እቲ ፍጻመ፡ ኣብ ቀረባ ግዜ ኣብ ቻይና ዝተዘርግሐ ዘ ሲክስ ማለት እቶም ሽዱሽተ ዝተሰምየ ሰነዳዊ ፊልም ብዛዕባ መንነቶምን ህይወቶምን ክገልጽ ክኢሉ እዩ።
እቶም ውልቀ ሰባት ሊ ቢንግ፣ ፋንግ ላንግ፣ ቻንግ ቺፕ፣ ኣህ ላም፣ ቹንግ ፉን ሊንግ ሂን ይበሃሉ።
ንሳቶም ስራሕ ንምድላይ ናብ ሃገራት ካሪብያን ይጓዓዙ ምንባሮም ይእመን።
ብሓባር ብምንባሮም፡ ብፍሉይ ዝፍለጡ እዮም ይብል ዳይሬክተር ዘ ሲክስ እንግሊዛዊ ኣርተር ጆንስ።
እቲ ስማት ናይቶም ቻይናውያን ኣብ ዝርዝር ስማት ተሳፈርቲ እታ መርከብ ነይሩ፤ ንምጥሓል እታ መርከብ ዝጸብጸቡ ማዕከናት ዜናውን ጠቒሶምዎም እዮም።
ምንጪ ስእሊ
ዓባይ መርከብ ታይታኒክ
ዘይከም እቶም ካልኦት ኣብ መራኸቢ ብዙሓን ምስጋናን ኣድናቖትን ዝረኸቡ ካብቲ ሓደጋ ዝወጽኡ ገያሾ ግና እቶም ቻይናውያን ጸለሎ ተቐቢኦም እዮም።
እቲ ምኽንያት ድማ ምዕራባውያን ኣብ ፈለማ መበል 20 ክፍለ ዘበን ኣብ ልዕሊ ቻይናውያን ካብ ዝነበሮም ኣሉታዊ ኣረኣእያ ዝብገስ እዩ።
ንኣብነት ዘ ብሩክሊይን ደይሊ ኢግል ዝተባህለ ማዕከን ገለ መዓልታተ ድሕሪ እቲ ሓደጋ ኣብ ዝዘርግሖ ዜና፡ ነቶም ቻይናውያን ጌና እቲ ሓደጋ ምስ ተቐልቀለ ናብተን ናይ ድሕነት ጃላቡ ዘሊሎም ብምእታው ኣብ ትሕቲ ኮፍ መበሊ ዝተሓብኡ ፍጡራት ክብል ገሊጽዎም።
ምርምራት ናይቲ ነቲ ሰነዳዊ ፊልም ዘዳለወ ጉጅለ ግና እዚ ብሂል ሓቂ ከም ዘይኮነ ኣረጋጊጹ እዩ።
ሓደ ቻይናዊ ሰብኣይ ኣብ ትሕቲ መንበር ናይተን ናይ ድሕነት ጀላቡ ክሕባእን ክኽወልን ከም ዘይከኣል ኣርእዮም።
ከም ዝመስለኒ ሎሚውን ተመሳሳሊ ነገር ኢና እንርእይ። መራኸቢ ብዙሓን ንስደተኛታት ናይ ኩሉ ሽግራት ጠንቂ ክገብርዎም ንርእይ ይብል ሚስተር ጆንስ።
ካልእ ማእከን ዜና ድማ እቶም ቻይናውያን ኣብተን ናይ ድሕነት ጀላቡ ቀዳምነት ምእንቲ ክወሃቦም ናይ ደቂ ኣንስትዮ ክዳውንቲ ብምልባስ ከም ዘደናገሩ ኣብቲ እዋን ከሲሱ።
ተመራማሪ ታሪኽ ታይታኒክ ቲም ማርቲን ግና እቶም ቻይናውያን ደቂ ኣንስትዮ ብምምሳል ከም ዘደናገሩ ዘርእይ መርትዖ ከም ዘየለ ይነግር።
እዚ ድሕሪ እቲ ፍጻመ ብመራኸቢ በዙሓንን በቲ ህዝብን ዝተፈጥረ ዛንታ እዩ ኢሉ ንቢቢሲ ኣብ ዝሃቦ ርእይቶ።
እቲ ወረ ምናልባት እቲ ናይ ድሕነት ቀዳምነት ንደቂ ኣንስትዮን ቆልዑን ተዋሂቡ ክንሱ ዝበዝሑ ብህይወት ዝደሓኑ ሰብኡት ብምዃኖም ዝመጽአ ክኸውን ይኽእል እዩ።
ሚስተር ማርቲን ከም ዝሕብሮ፡ እቶም ቻይናውያን ንኻልኦት ብህይወት ከድሕኑ ዝከኣሎም ፈቲኖም እዮም።
እቲ ኣብ ናይ ዕንጨይቲ ማዕጾ ተጣቢቑ ኣብቲ ውቅያኖስ ዘንሳፍፍ ዝነበረ ፋንግ ላንግ፡ ናብታ ዘድሓነቶ ጃልባ ድሕሪ ምሕኳሩ ንብዙሓት ሓጊዙ እዩ።
እቶም ቻይናውያን ካብ ኣሜሪካ ምስ ተሰጎጉ ናብ ኩባ እዮም ተላኢኾም።
ኣብ ብሪጣንያ ብሰንኪ ቀዳማይ ኲናት ዓለም ሕጽረት ባሕረኛታት ብምንባሩ ከይጸንሑ ናብ ብሪጣንያ ተመሊሶም።
ቻንግ ቺፕ ድሕሪ እቲ ሓደጋ ብሕማም ኒሞንያ ክሳቐ ድሕሪ ምጽናሕ ኣብ 1914 ህይወቱ ሓሊፉ።
እቶም ዝተረፉ ክሳዕ እቲ እታ ሃገር ናብ ናይ ድሕረ ኲናት ቅልውላው ዝተሸመትሉን ጸረስደተኛ ስምዒታት ዝሓየለሉ 1920 ኣብ ብሪጣንያ ብሓባር ክሰርሑ ጸኒሖም።
ኣርተር ጆንስ ካብ ጸጋም ካልኣይ ንደቂ እቶም ቻይናውያን ንምርካብ ጻዕርታት ኣካዪዱ
ገለ ካብኣቶም ብሪጣንያውያን ደቂ ኣንስትዮ ብምምርዓው ቆልዑ ወሊዶም።
እቲ ጸረ ስደተኛ ዝኾነ ፖሊሲ ግና ብዘይ ዝኾነ ቅድመ ሓበሬታ፡ ንስድርኦም ሓዲጎም ካብታ ሃገር ክወጽኡ ኣገዲድዎም።
ኣህ ላም ናብ ሆንግ ኮንግ ክባረር እንከሎ፡ ሊንግ ሂ ናብ ካልካታ ህንዲ፡ ሊ ቢንግ ድማ ናብ ካናዳ፡ ኣምርሑ።
ፋንግ ላንግ ድማ ካብን ናብን ብሪጣንያ ሆንግ ኮንግ ንዓመታት ድሕሪ ምምልላስ ኣብ መወዳእትኡ ዜጋ ናይታ ሓደ እዋን ዝነጸገቶ ሃገር ኣሜሪካ ክኸውን በቒዑ።
ኣብ መንጎ ሕሉፍ ታሪኽን ሎምንዘሎ ምምስሳል
ወዲ ፋንግ ላንግ፡ ቶም ፎንግ ዳርጋ ፍርቂ ዘመን ድሕሪ ምጥሓል ታይታኒክ ኣብ ሚሉዋኪ ዊስከንስን ተወሊዱ።
ንዓመታት ብዛዕባ እቲ ወላዲኡ ኣብታ ዘይትጥሕል ዝተባህለላ መርከብ ዘጋጠሞ ይፈልጥ ኣይነበረን።
ንሱ ፋንግ ላንግ ብዛዕብኣ ክዛረብ ሰሚዐዮ ኣይፈልጥን ይብል ሚስተር ፎንግ ንቢቢሲ ኣብ ዝሃቦ ርእይቶ።
ሚስተር ፋንግ ኣብ መበል 90 ዓመቱ ኣብ 1985 ብሞት ተፈልዩ።
ሚስተር ፎንግ ግና ኣቦኡ ድሕሪ ምምዋቱ ድሕሪ 20 ዓመት እዩ ኣቡኡ ካብቲ ኣሰቃቒ ሓደጋ ብህይወት ከም ዝደሓነ ካብ ሓደ ኣባል ስድራቤቱ ሰሚዑ።
ቶም ፎንግ ብዛዕባ ተሞክሮ ኣቦኡ ብዙሕ ኣይፈልጥን
ሚስተር ፎንግ ኣቦኡ ነቲ ዛንታ ክነግሮ ዘይመረጸ ምናልባት ብሰንኪ ሕማቕ ተዘክሮን ብዛዕባኡ ዝውረይ ወረን ክኸውን ከም ዝኽእል ይዛረብ።
ኣብ ትሕቲ ጃልባ ተሓቢኦም፡ ከም ሰበይቲ ተኸዲኖም    ዝብል ዝተፈላለየ ሓበሬታ ይናፈስ ነይሩ፤ ኣብቲ እዋን ኢሉ።
ጉጅለ መጽናዕቲ ሰነዳዊ ፊልም ዘ ሲክስ ንደቂ እቶም ካብቲ ሓደጋ ዝደሓኑ ንምርካብ ኣብ ዝጽዕርሉ ዝነበሩ እዋን፡ ብሰንኪ እቲ ብዛዕባኦም ዝውረይ ደስ ዘይብል ወረ፡ ብዙሓት ካብቶም ደቆም ክዛረቡ ድልዋት ከም ዘይነበሩ ይገልጹ።
ሎሚ ድሕሪ 100 ዓመታትውን እቲ ነቶም ሽዱሽተ ቻይናውያን ዘጋጠመ ተሞክሮ ብሰንኪ ለበዳ ኮቪድ ተወሊዑ ዘሎ ጸረእስያዊ ዓሌታውነት ይቃላሕ ኣሎ።
ኣብ ዝሓለፉ ኣዋርሕ ኣብ ኣሜሪካ ጥራይ ካብ ናይ ቃል ወይ ዘረባ ክሳዕ ጎንጺ ዝሓወሱ ብኣሽሓት ዝቑጸሩ ናይ ጥቕዓት ጥርዓናት ተመዝጊቦም እዮም።
ሚስተር ፎንግ ንዛንታ ስድርኡ ከካፍል ፍቓደኛ ዝኾነ፡ ኣንበብቲ ንሓቀኛ ዛንታ ናይቶም ካብ ታይታኒክ ዝደሓኑ ቻይናውያን ምእንቲ ክፈልጡን ንህልው ኩነታት ከስተውዕሉን እዩ።
ምኽንያቱ ነቲ ታሪኽ እንተዘይፈሊጥካዮ፡ ክድገም እዩ ይብል ሚስተር ፎንግ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ሕብረት ኣውሮጳ፡ ንኤርትራ ክህቦ ዝመደቦ፡ 121 ሚልዮን ዩሮ፡ ክስረዝን ንሱዳንን ደቡብ ሱዳንን ክወሃብን እማመ ከምዘቕረበ ንቢቢሲ ትግርኛ ገሊጹ።
እቲ ገንዘብ፡ ኣብ ኤርትራ ፖለቲካውን ቁጠባዊን ለውጥታት ክመጽእ፡ ከምኡውን ኩነታት ሰባዊ መሰላት ክመሓየሽን ንምትብባዕ ዝተመደበ ምንባሩ፡ ኮሚሽን ዓለምለኻዊ ምትሕብባርን ልምዓትን ናይቲ ሕብረት ሓቢሩ።
እቲ ገንዘብ፡ ንዝተፈላለየ ፕሮጀክትታት ተባሂሉ ዝጸደቐኳ እንተኾነ፡ መንግስቲ ኤርትራ ከይፈረመሉ ግዜ ብምውሳዱ፡ ናብ ካልእ መዓላ ክሰጋገር ተወሲኑሎ።
ኣብዚ እዋንዚ፡ 8 ካብቶም 9 ክፋላት ናይቲ ኣባላት ሃገራት ዘጽደቐኦ፡ ኣብ ትሕቲ ናይ ሕብረት ኣውሮጳ ማዕከን ሕድሪ ኣፍሪቃ  ንኤርትራ ክወሃብ ዝተመደበ ደገፍ ኣይተተግበረን። ምኽንያቱ ድማ፡ መንግስቲ ኤርትራ፡ ከየጽደቖ ንኣዋርሕ ተታሒዙ ስለዝጸንሐዩ ክብል እቲ ብጽሑፍ ናብ ቢቢሲ ዝተላእኸ ሓበሬታ ጠቒሱ።
ኮሚሽን ዓለምለኻዊ ምትሕብባር ብሰኑይ፡ ነቲ ኤርትራ ምፍራም ዝኣበየቶ ኣብ ጥቕሚ ዘይወዓለ 121 ሚልዮን ክስረዝ ናብቲ ውሳነታት ዝህብ ኮሚቴ ናይቲ ማዕከን እማመ ከምዘቕረበ ተዛሪቡ።
እንተኾነ ግን፡ ኣባላት ሃገራት ነቲ እማመ ክሰማምዓሉ ኣለወን። ኣብ ቀረባ እዋን ውሳነ ንጽበ ክብል ኣብቲ ንቢቢሲ ዝተላእኸ መልሲ ኣነጺሩ።
ምትእትታው ወተሃደራት ኤርትራ ኣብቲ ኣብ ትግራይ ዝቕጽል ዘሎ ግጭትውን ነቲ ኩነታት መሊሱ ሓላሊኽዎዩ ይብል መግለጺ ናይቲ ኮሚሽን። ይኹን እምበር፡ እማመ ምቁራጽ ናይቲ ገንዘብ፡ ቅድሚቲ ናይ ትግራይ ግጭት ምውልዑዩ ተጀሚሩ ኢሉ።
ሚኒስተር ዜና ኤርትራ ኣብዚ ቀረባ መዓልታት ብዛዕባቲ ውሳነ ኣብ ዝሃቦ ግብረመልሲ፡ እቲ ሕብረት ብዛዕባቲ ዝፈረሰ ህወሓት ዝፈጸሞ ዓበይቲ ገበናት ማንታ ሓሳብ ዘለዎዩ ዝመስል ኢሉ ነይሩ። እንታይ ገበናት ምዃኖም ግን ኣይጠቐሰን።
ምንጪ ስእሊ
ቅትለት ዝርከብዎም ዓመጻት ፈጺሞም እናተባህሉ ዝኽሰሱ ሓይልታት ኤርትራ ካብ ትግራይ ክወጹ ሕብረት ኣውሮጳን ኣመሪካን ዝርከብዎም ሓያሎ ወገናት ክጽውዑ ምጽንሖም ይፍለጥ።
ሕብረት ኣውሮጳ ምስ መንግስቲ ኤርትራ ፖለቲካዊ ዝርርብ ክቕጽል ተኽእሎ ከምዘሎውን እቲ ኮሚሽን ኣሚቱሎ።
ኣብ መንጎ መንግስቲ ኤርትራን ሕብረት ኣውሮጳን ዝጸንሐ ርክብ ኣብዚ ቀረባ እዋን፡ እናሓርፈፈ ክመጽእ ምጽንሑን፡ ናይ ቃላት ዳርባ ክመላለሱ ምጽንሖምን ይዝከር።
እቲ ሕብረት ነቲ ኣብ ሓምለ 2018 ኣብ መንጎ ኤርትራን ኢትዮጵያን ዝተፈረመ ስምምዕ ሰላም ብምድጋፍ፡ ንዝህሉ ቁጠባዊ ውህደት ንምትብባዕ ገንዘባዊ ደገፍ ከምዝገበረ ይግለጽ።
እንተኾነ ግን፡ ድሕሪቲ ስምምዕ ሰላም ኣብ ኤርትራ ክመጽእ ትጽቢት ዝተገብረሉ ፖለቲካዊ ለውጥታትን ምምሕያሽ ሰባዊ መሰላትን ዘይምምጽኡ ነቲ ዝምድናታት ከምዝሓላለኾ ተንተንቲ ይዛረቡ።
እቲ ገንዘብ ናበይዩ ክሰጋገር
ካብቲ ንዝተፈላለየ መዓላታት ክሰጋገር ዝተወሰነ ገንዘብ፡ 62 ሚልዮን ዩሮ ነቲ ኣብ ሱዳን ዝካየድ ደሞክራስያዊ ምስግጋር፡ 18 ሚልዮን ድማ ነቶም ካብ ትግራይ ሃዲሞም ኣብ ሱዳን ተዓቑቦም ዝርከቡ ስደተኛታት ክውዕል እቲ ኮሚሽን እማመ ኣቕሪቡሎ።
ብሰንኪቲ ኣብ ክልል ትግራይ ተወሊዑ ዘሎ ኲናት፡ ልዕሊ 60000 ስደተኛታት ኣብ ሱዳን ተዓቚቦም ከምዘለዉ ይፍለጥ።
ነቲ ኣብ ደቡብ ሱዳን ተፈጢሩ ዘሎ ጸገም ውሕስነት መግቢ ንምቅላልውን፡ 20 ሚልዮን ካብኡ ክሰጋገርዩ። ኣብታ ሃገር ዘሎ ጸጥታዊ ዘይምርግጋእ፡ ዓጸቦ ከየስዕብ ዓቢ ስግኣት ፈጢሩሎ።
ብዘይካዚ፡ 20 ሚልዮን ካብቲ ንኤርትራ ዝተሓስበ ባጀት ነቲ ኣብ ቀርኒ ኣፍሪቃ ዘሎ ምፍንቓልን ስደተኛታትን ክውዕል ተወጢኑ ኣሎ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ኣብ ኣዲስ ኣበባ ከባቢ ገላን ኮንዶምንየምን
ኣብ ኣዲሰ ኣበባ፡ ተመለስቲ ስዑዲ ዓረብ ዝርክብዎም ብኣማኢት ዝቑፀሩ ተጋሩ ይእሰሩ ከምዘለዉ ስድራ ግዳያትን ተሓለቕትን ገሊፆም።
ቢቢሲ ዘዘራረቦም፡ ስድራ ግዳያትን ተሓለቕትን፡ እቶም እሱራት ኣብ ርእሰ ከተማ እታ ሃገር ኣዲስ ኣበባ፡ ኣብ ከባቢ ገላን ኮንዶምንየምን ሃና ማርያምን ኣብ ዝርከቡ ኣብያተማእሰርቲ ብምኽንያት ብሄሮም  ከምዝተኣሰሩ ንቢቢሲ ገሊፆም።
እቶም እሱራት መናእሰይ፣ ሰብፀጋ ዕድመ፣ ደቂኣንስትዮን ህፃናትን፣ ካብ ስዑድ ዓረብ ተመለስትን ከምዝርከብዎም ምንጭታትና ሓቢሮም።
ሓላፊ ርክብ ህዝቢ  ኮምሽን ፖሊስ ከተማ ኣዲስ ኣበባ ኮማንደር ፋሲካው ፈንታው፡ ኣብ ከተማ ኣዲስ ኣበባ ተወለድቲ ትግራይ ከምዝተኣሰሩ ንቢቢሲ ብምርግጋፅ፡ ምኽንያት መእሰሪኦም ግና ብመንነቶም ዘይኮነስ፡ ኣብ ትግራይ ይካየድ ምስ ዘሎ ጎንጺ ብዝዛመድ፡ ግብረ ራዕዲ ክፍጽሙ ክንቀሳቐሱ ተጠርጢሮም ከምዝኾኑ ንቢቢሲ ገሊጹ።
ኣይተ ዓብደልቃድር ብርሃኑ፡ ሓዉ፡  ካብ ሞንጎ እቶም ኣብ ከተማ ኣዲስ ኣበባ ከባቢ ገላን ኮንዶምንየም ዝተኣሰሩ ተጋሩ ሓደ ምዃኑ ንቢቢሲ ገሊፁ።
ኣብዚ ቅነ ካብ መቐለዩ መፂኡ፤ ተኽለሃይማኖት ካብ ዝበሃል ከባቢ ወሲደሞ። ሕዚ ኣብ ከባቢ ገላን ኣብ ቆርቆሮ ኣሲረሞ ይርከቡ። ብዙሓት ተጋሩ ኣብዚ ካብ ቆርቆሮ ዝተሰርሐ ቤትማእሰርቲ ተኣሲሮም ይርከቡ።  ንሓወይ ክሓትት ከይደ ነይረ፡ ኣብ ፀገም ከምዘለዉ እየ ርእየ ኢሉ።
ሓዉ ተሓፊሱ ካብ ዝእሰር ልዕሊ ክልተ ሰሙን ከምዘቑፀረ ዝገልፅ ኣይተ ዓብደልቃድር፡ ካብ መንነቶም ወፃኢ ንመእሰሪኦም ዋላ ሓደ ምኽንየት የለን ይብል።
ጉዳይ ሓዉ ክሳብ ሕዚ ናብ ቤትፍርዲ ከምዘይቀረበን፡ ሓንሳእ ኣብቲ ቤት ማእሰርቲ ምስ ተዳጎኑ፡ ጉዳዮም ዝሓቶም ከምዘየለ ሓቢሩ።
ኣካላት ፀጥታ፡ መድሓኒት ኢንሱሊን ሰባቢሮም ደርብየሞ
ካልእ ነባሪ ከተማ ኣዲስኣበባ ዝኾነ፡ ኣይተ ሳሙኤል ስሙ ዝተቐየረ  ሕማም ሽኾር ዘለዎን ኣብ ከባቢ ገላን ንዝተኣሰረ ትግራዋይ ጎረቤቱ ንምብፃሕ፡ መድሓኒት ኢንሱሊን ሒዙ ምስ በዓልቲ እንዳ እቲ ግዳይ ናብቲ ቤት ማእሰርቲ ከምዝኸደ ይዛረብ።
እንተኾነ፡ ኣብቲ ቤትማእሰርቲ ምስ በፅሑ ነቲ ቤትማእሰርቲ ብዝሕልዉ ኣካላት ፀጥታ ምንክልባት ከምዝበፅሖምን፡ ነቲ ፀገም ጥዕና ዘለዎ ውልቀሰብ ዘምፅእዎ መድሓኒት በቶም ኣካላት ፀጥታ ከምዝተደርበየ ገሊፁልና።
በዓልቲ ቤቱ ብጣዕሚ ስለዝተጨነቐት ሒዘያ ከይደ። ሕማም ሽኮር ስለዘለዎ፡ መድሓኒት ኢንሱሊን ክንህቦ ምስከድና፡ ዘደንግፅ ነገር እየ ርእየ። እቶም ኣካላት ፀጥታ፡ ንበዓልቲ ቤቱ፡ እቲ መድሓኒት ከይትህብዮ፡ ኮፍ በሊ ብምባል፡ ሰብኣያ እናረኣያ ብፀርፈ ኣንከላቢቶማ፤ ብጣዕሚ በኽያ፡ ሓዚንና። ኣነ እቲ ኩነታት ከረድኦም ፈቲነውን ኪድ ኢሎም እዮም ኣጋፊዖምኒ።  ነቲ ፀገም ጥዕና ዘለዎ ሰብ ዝወሰድናዮ መድሓኒት ኢንሱሊን ከይንህቦ፡ እቶም ኣብኡ ዝነበሩ ወተሃደራት መንጢሎም ሰባቢሮም ደርብየምዎ ብምባል ኣብቲ ቤትማእሰርቲ ዘጋጠሞ ተጓንፎ ኣውጊዑና።
ኣካላት ፀጥታ ነቲ ጎረቤቱ ለይቲ ካብ ገዝኡ መፅዮም ከምዝወሰድዎ፣ መእሰሪኡ ምኽንያት ንፁር ከምዘይኮነን፣ ክሳብ ሕዚ ቃሉ እንከይሃበን ናብ ቤትፍርዲ እንከይቀረበን  ልዕሊ ሰሙን ከምዘቑፀረ ሓቢሩ።
እቲ ፀገም ንምርዳእ እንታይዩ ኢልና እንተሓተትና፡ ኣየቕርቡኻን፡ ኪዱ ኣይንፈልጥን፡ ድሕሪ ሕዚ ናብዚ ከይትመፁ እዮም ዝብሉና ይብል፡ ኣይተ ሳሙኤል።
ንጉዳይ እቶም ኣብ ከተማ ኣዲስ ኣበባ ዝተኣሰሩ ተወለድቲ ትግራይ ብቐረባ ዝከታተልን ንክፍትሑ ፃዕሪ ይገብሩ ካብ ሞንጎ ዘለዉን ጋዜጠኛ ዳዊት ከበደ ፡ እቶም ብጃምላ ተኣሲሮም ዘለዉ ተወለድቲ ትግራይ ኣብ ኣርባዕተ ምድብ ከምዝኽፈሉ ይገልፅ።
ምንጪ ስእሊ
ጋዜጠኛ ዳዊት ከበደ
እቲ ሓደ፡ ካብ ትግራይ ናብ ኣዲስ ኣበባ ዝመፅኡ እዮም። እቲ ካልኣይ ድማ፡ ኣብ ቀረባ ግዘ ካብ ስዑድዓረብ ዝተመለሱን ብሰንኪ እቲ ኩናት ገና ናብ ትግራይ እንከይኸዱ ኣብዚ ኣብ ኣዲስኣበባ ተሓፊሶም ዝተኣሰሩ እዮም። እቲ ሳልሳይ፡ ኣብታ ከተማ ኣብ ዝተፈላለዩ ቦታታት ኣብ ታሕተዋይ መሓውር ኣብ ቀበሌ፣ ክፍለከተማን ካልኦትን ዝሰርሑ ዝነበሩ እንትኾኑ፡ እቶም ራብዓይ ምድብ ድማ ብሃንደበት ብቂም ወይ ድማ ናይ ውልቀ ቅርሕንቲ ሰባት ዘእሰርዎም እዮም ይብል።
ኣብታ ከተማ ኣብ ዝተፈላለዩ ከባብታት ብዙሓት ተወለድቲ ትግራይ ይእሰሩ ከምዘለዉ ዝገልፅ ጋዜጠኛ ዳዊት፡ ኣብ ከባቢ ገላን ኮንዶምየም ኣብ ዝርከብ ካብ ቆርቆሮ ዝተሰርሐ መኻዚኖ ጥራሕ፡ 736 ተወለድቲ ትግራይ ተኣሲሮም ከምዘለዉ ንቢቢሲ ሓቢሩ።
ካብዚኦም ናብ 6070 ሚእታዊት ዝኾኑ መናእሰይ እዮም። እተን 13 ሚእታዊት ዝኾና ደቂኣንስትዮ እየን  ኢሉ።
ኣብ ገላን ተኣሲሮም ካብ ሞንጎ ዝነበሩ ናብ ከባቢ ሃና ማርያም ጥቓ ኦሮምያ ኮንዶምኒየም ናብ ዝርከብ ሓደ መኻዚኖ ዘግዐዝዎም ከምዘለዉ ዝገልፅ ጋዜጠኛ ዳዊት ከበደ፡ ካብ ትግራይ ብኣውቶቡስ ናብ ከተማ ኣዲስ ኣበባ ዝመፅኡ ተጋሩውን፡ ቅድሚ ናብታ ከተማ ምእታዎም ተታሒዞም፡ ኣብቲ ቤትማእሰርቲ  ክእሰሩ ከምዝተገበረ ይገልፅ።
ካብቶም ኣብ ኣዲስኣ በባ ከባቢ ገላን ተኣሲሮም ዝርከቡ ተወለድቲ ትግራይ፡ መንግስቲ እታ ሃገር ካብ ስዑድ ዓረብ ዘግዓዞም ስደተኛታት ከምዝርከብዎም ይግለፅ።
ኣብ ጉዳይ እቶም ካብ ስዑድ ዓረብ ተመሊሶም ኣብ ከተማ ኣዲስ ኣበባ ዝተኣሰሩ ተወለድተ ትግራይ፡ ንወሃቢ ቃል  ሚኒስተር ጉዳይ ወፃኢ ኢትዮጵያ ኣምባሳደር ዲና ሙፍቲ  ሓቲትናዮ።
ኣብዚ ጉዳይ ሓበሬታ የብለይን። ግና ኣብዚ ኢትኒክ ፕሮፋይሊንግ ዝበሃል ነገር የለን።  እቲ ዝበሃል ዘሎ ስኑዕ ክኾን ይኽእል እዩ ዝብል ምላሽ ሂቡና።
ወዲ ሓትንኡ ንኣይተ ሃይላይ ስሙ ዝተቐየረ፡ ምስቶም ብየመን ኣቢሎም ናብ ስዑድ ዓረብ ዝኣተዉን፡ ንሽድሽተ ኣዋርሕ ኣብ ዘስካሕክሕ ኣብያተ ማእሰርቲ ስዑድ ዓረብ ካብ ሞንጎ ዝተኣሰሩን ሓደ እዩ።
መንግስቲ ኢትዮጵያ ኣብዚ ቀረባ ግዘ ናብ ኢትዮጵያ ምስ ኣግዓዞም፡ ኣብ ከተማ ኣዲስ ኣበባ ምስ ኣተወ፡ ኣብታ ከተማ ናብ ዝርከብ ወዲሓትንኡ ንምኻድ ኣብ ዝተበገሰሉ፡ ኣብ ካልኣይ መዓልቱ ግዳይ ማእሰርቲ ከምዝኾነ ኣይተ ሃይላይ ይገልፅ።
ዕለት 2872013፡ ሓሙስ መዓልቲ ካብ ስዑድ ዓረብ ናብ ኢትዮጵያ ኣትዩ። ኣዲስ ኣበባ ምስኣተወ፡ ካብቲ ቀይሕ መስቀል ዝዓረፍሉ፡ ንገዛ ክወስዶ ናብ ከባቢ ተኽለሃይማኖት ናባይ እናመፀ እንከሎ እዩ፡ ቀዳም መዓልቲ ዕለት 30 ኣሲረሞ። ካብ ዝእሰር ክልተ ሰሙን ኮይንዎ፤ ክሓቶ ከይደ ካብ ስዑድ ዓረብ ዝመፅአ እዩ ኢለዮም፡ ዋላ ካብ ስዑድ ዓረብ ይምፃእ፡ ካብ ላዕላዋይ ኣካል ፍትሕዎም ዝብል እንተድኣዘይመፂኡና ንሕና ንህበኩም መፍትሒ የለን ኢሎምና ብምባል፡  ምስ ወዲ ሓትንኡ ዝተኣሰሩ ካልኦት ሓሙሽተ ካብ ስዑድ ዓረብ ተመለስቲ ስደተኛታት ከምዝፈልጥን ናብ ቤትፍርዲ ከምዘይቀረቡን ሓቢሩልና።
ስድራ እቶም ኣብ ከባቢ ገላን ተኣሲሮም ዝርከቡ ካብ ስዑድ ዓረብ ዝተመለሱ ተወለድቲ ትግራይ፡ መብዛሕትኦም  ኣብ ገጠራት ትግራይ ከምዝኾኑን፡ ብሰንኪ እቲ ኣብ ትግራይ ንዝሓለፉ ሽድሽተ ኣዋርሕ ዝካየድ ዘሎ ኩናት ኣገልግሎት ስልኪ ብዘይምህላዉ፡ ስድርኦም ኩነታቶም ከምዘይፈልጡን እዩ ዝግለፅ።
ኣይተ ሳሙኤል፡ ኣብቲ ቤትማእሰርቲ፡ ኣብ ኣዲስ ኣበባ ክተሓዝ ከሎ ብጥይት ዝተወቕዐን፡ ኣብ ኢዱ ዓረር ዘለዎን እሱር ከምዝረኣየ ይዛረብ።
 ንሱ ብጣዕሚ ኣብ ፀገም ከምዘሎዩ ኣውጊዑኒ። እናሓንከሰ፣ ኣብኡ ፎሓኽ ይብል፤ ኣብኡ ዘለዉ ካልኦት እሱራትዮም ዘንቀሳቕስዎ፤ ክሳብ ሕዚ ሕክምና ኣይረኸበን። ካብ ስዑድ ዓረብ ዝመፅኣ ቆልዑ ዘለወን ተጋሩ ደቂኣንስትዮውን ኣለዋ። እቲ ቤትማእሰርቲ ካብ ቆርቆሮ ዝተሰርሐ ስለዝኾነ፡ ቀትሪ ሃሩር፣ ለይቲ ድማ ቁሪ እዩ፤ ኣብ ልዕሊኡ ጥሜት ኣሎ። ብጣዕሚ ኣብ ፀገምዮም ዘለዉ ይብል።
ጋዜጠኛ ዳዊት ከበደ፡  ኣብዚ ሕዚ እዋን፡ ኣብ ከባቢ ገላን ኣብ ዝርከብ  ቤትማእሰርቲ 120፣ ኣብ ሃና ማርያም ድማ 130፡ ብሓፈሻ 250 ካብ ስዑድ ዓረብ ዝተመለሱ ስደተኛታት ተወለድቲ ትግራይ ከምዝተኣሰሩ  ንቢቢሲ ሓቢሩ።
ኣይተ ሃይላይስሙ ዘተቐየረ፡ ሓወይ ገና ወዲ 30 ዓመት እዩ። ኣብ ቤትማእሰርቲ ስዑድ ዓረብ ንሽድሽተ ኣዋርሕ ከቢድ ስቓይዩ ርእዩ። ናብ ዓዲ ክምለስ ከሎ፡ መዘወሪ ፍቓድ ስለዝነበሮ፡ መኪና ዘዊሩ ክናበር ትልሚ ኔርዎ። እዚ እንተይኮነ ግና፡ ኣብ ዓዲ ምስኣተወ፡ ኣብ ካልኣይ መዓልቱ ኣሲረሞ፡ ካብ ቤትማእሰርቲ ስዑድ ዓረብ ናብ ቤትማእሰርቲ ኢትዮጵያ ኣትዩ ብምባል፡ ይዛረብ።
ሃገር ንምፍራስ ዝንቀሳቐሱ ኢና ኣሲርና
ሓላፊ ርክብ ህዝቢ  ኮምሽን ፖሊስ ከተማ ኣዲስ ኣበባ ኮማንደር ፋሲካው ፈንታው፡ ኣብ ከተማ ኣዲስ ኣበባ ተወለድቲ ትግራይ ከምዝተኣሰሩ ንቢቢሲ ብምርግጋፅ፡ ምኽንያት መእሰሪኦም ግና ምስ ብሄሮም ዝዘመድ ኣይኮነን ኢሉ።
ካብ ኣዲስ ኣበባ ናብ ትግራይ ከይዶም እቲ ኲናት ኣይሳኻዕን ምስ በሎም፡  ተመሊሶም ናብ ኣዲስ ኣበባ ብምምፃእ ዝተፈላለዩ ናይ ተግባር ግብረ ራዕዲ ዝፍፅሙን ዘይሕጋዊ መሳርሒ ኲናት ሒዞም ዝንቀሳቐሱን ብዙሓት ሰባት ኣለዉ። ንኹሎም እንተድኣ ኣሲርናዮም ቤት ማእሰርቲ እውን ኣይኣክልን።  ስለዚ ብዋናነት ነዚ ተግባር ዝውድቡ፣ ገንዘብ ዝልእኹ፣ ገንዘብ ዘዋፅኡ፣ እቲ ኩናት ደው ከይብል ዝተፈላለዩ ስራሕ ዝሰርሑን ሃገር ንምፍራስ ዝንቀሳቐሱን ሰባት ኣብ ዝተወሰኑ ቦታታት ኣሲርና ኢና። ናብ ቤትፍርዲውን ነቕርቦም ኣለና ኢና  ኢሉ።
ቢቢሲ፡ ኮምሽን ሰብኣዊ መሰል እታ ሃገር ነዚ ኣብ ከተማ ኣዲስ ኣበባ ኣብ ልዕሊ ተወለድቲ ትግራይ ይፍፀም ኣሎ ዝተብሃለ ጃምላዊ ማእሰርቲ ይፈልጦዶ ክንብል ሓቲትና።
ሓላፊ ርክብ ህዝቢ ኮምሽን ሰብኣዊ መሰል ኢትዮጵያ  ኣይተ ኣሮን ማሾ፡ እቲ ኮምሽን ነቲ ዝተብሃለ ጉዳይ የፃርዮ ከምዘሎን፡ እንተኾነ እቲ ኮምሽን ሕዚ ሓበሬታ ክህብ ከምዘይደልይ ገሊፁልና።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ብህወሓት ዝምራሕ ዝነበረ ክልላዊ መንግስቲ ትግራይ ብሓይሊ ምስተኣለየ፡  ብፌዴራል መንግስቲ ዝተጣየሸ ግዝያዊ ምምሕዳር ትግራይ ዶክተር ሙሉ ነጋ እዩ ክመርሕ ጸኒሑ። ሕዚ ድማ ሚኒስትር ሳይንስን ኢኖቬሽንን ዝነበረ ዶር ኣብርሃም በላይ፡ ንዕኡ ክትክኦ ተሾይሙ ኣሎ።
ንልዕሊ ሓሙሽተ ወርሒ ነቲ ክልል ዘመሓደረ ዶር ሙሉ ነጋ፡ ስለምንታይ ብዶር ኣብርሃም ክቕየር ከምዝተደልየ ዝተውሃበ መብርሂ የለን።
ምክትል ሓላፊ ቢሮ ርክብ ህዝብን መንግስትን ኣይተ ዓምዶም ገብረስላሴ ከምኡ ድማ ሓላፊ ቢሮ ኮንስትራክሽን፣ መንገድን ትራንስፖርትን ዝነበረ ኣይተ ኣሉላ ሃብተኣብ ኢንጅነር፡ ካብ 12 መጋቢት ጀሚሩ ካብ መዝነቶም ከምዝተኣለዩ  ዝዝከር እዩ።
ቅድም ክብልውን፡ ከንቲባ ከተማ መቐለ ዝነበረ ኣይተ ኣታኽልቲ ሃይለስላሰ፡ ካብ ሓላፍነቱ ተላዒሉ እዩ።
ኣብዚ ጉዳይ፡ ቢቢሲ ዘዛረቦ ኣይተ ዓምዶም ገብረስላሴ፡ ሕቶ ህዝቢ ምምላስ ምበር፡ ናይ ሰባት ምቅይያር ለውጢ ኣየምጽእን ይብል።
ንምዃኑ፡ ሕቶ ህዝቢ እንታይ እዩ እቶም ቀንዲ ፈተናታት እቲ ግዝያዊ ምምሕዳርከ እንታይን እንታይን እዮም
ቀዳማይ ሚኒስተር ኣብዪ፡ ኣብ መወዳእታ ወርሒ ጥቅምቲ፡ እቲ ሕጊ ናይ ምኽባር ወፍሪ ዝብሎ ወተሃደራዊ ጎንጺ ከምዝተዛዘመ እንተገለጸኳ፡ ንሽድሽተ ወርሒ ኣብ ዝተፈላለዩ ኩርንዓት ትግራይ ውግእ ይቕጽል ከምዘሎ እዩ ዝግለጽ።
ብሓደ ወገን ሰራዊት ህወሓት ኣብ ዝተፈላለዩ ከባብታት ይዋጋእ ከምዘሎ ይዝረብ።
ብኻሊእ ገጽ ድማ፡ ሕጊ ናይ ምኽባር ስራሕቲ ዝሰርሕ ፖሊስን  ጸጥታን ትግራይ ስለዝተበተነ፡ ስርዓት ኣልቦነት ኣስዒቡ ከምዘሎ እዩ ዝዝረብ።
ብዚ ምኽንያት፡ ኣብ ከተማ መቐለን ኣብ ካልኦት ከተማታትን፡ ብዝተፈላለዩ ገበናት ኣብ ቤትማእሰርቲ ዝነበሩ ሰባት ካብ እሱር ወጺኦም ኣብ ከም ስርቅን ቅትለትን ዝኣመሰሉ ዝተፈላለዩ ገበናት ይዋፈሩ ከምዘለዉን፡ ነቲ ሕብረተሰብ ሰላም ኣስኢኖምዎ ከምዘለዉን ብሰፊሑ ይዝረብ።
መንግስቲ ፌዴራል ምስ ዓለምለኸ ትካል ረድኤት ብምትሕብባር፡ ኣብ ትግራይ ሓገዝ ንምግባር ምንቅስቓስ ይገብር ከምዘሎ እንተተነግረኳ፡ ብሰንኪ ጸገም ጸጥታ፡ ናብቲ ዝምልከቶ ረድኤት ምብጻሕ ከቢድ ከምዝኾነ ይዝረብ።
ዶብ ኣልቦ ሓካይም ብወገኑ፡ ናብ መብዛሕትኦም ከባቢታትን ገጠር ቦታታትን እቲ ክልል ምብጻሕ ኣይተኽኣለን። ኣብ ብዙሓት ከባቢታት ሕዚውን ስግኣት ጸጥታ ኣሎ፤ ብዙሓት ኣብ ገጠር ዘለው ሰባት ሓገዝ ኣይረኽቡን ዘለው፤ ሕፅረት ምግቢ ከምኡውን ድሩት ኣገልግሎት ጥዕና ኣሎ ይብል።
መንግስቲ ግን፡ ጸጥታን ምርግጋዕን ትግራይ ናብ ንቡር ከምዝተመልሰ እዩ ብሚድያታት ዝገልጽ።
ምንጪ ስእሊ
ኣይተ ዓምዶም ገብረስላሴ ጸጋም ኣይተ ኣሉላ ሃብተኣብ የማን
ዓምዶም ገብረስላሰ ግን፡ እቲ ግዝያዊ ምምሕዳር ዛጊድ ኣብ ትግራይ ሰላምን ጸጥታን ከረጋግጽ ከምዘይከኣለን ከምኡ ንምግባር ድማ፡ ብቐጻሊ ዓብዪ ስራሕ ከምዝተርፎን ይሕብር።
ወተሃደራት ኤርትራ ኣብቲ ውግእ ካብ ምስታፍ ሓሊፎም፡ ኣብ ትግራይ ኣብ ልዕሊ ሰለማውያን ሰባት ቅትለታት፤ ጾታዊ ግህሰትን ዝምታን ከምዝፈፀሙ፡ ክኽሰሱ ጸኒሖም እዮም።
ንኣብነት፡ ኣምነስቲ ኢንተርናሽናል፡ ዝጸብጸቦ ኣብ ከተማ ኣኽሱም ዝተፈጸመ ግፍዒ፡ ብመንግስታዊ ኮሚሽን ሰብኣዊ መሰላትውን ዝተረጋገጸ እዩ። መንግስቲ ኤርትራ ግን ስኑዕ ፕሮፓጋንዳ ክበልዩ ዝገልጾ።
ኣብ ዝሓለፈ ወርሒ መጋቢት፡ ቀዳማይ ሚኒስተር ኣብዪ ኣሕመድ፡ ንፈለማ እዋን ህላወኦም ዝተቐበለ ኾይኑ፡ መንግስቲ ኤርትራ ሓይልታቱ ካብ ትግራይ ከውጽእ ከምዝተሰማምዐ ገሊጹ ነይሩ።
ኣሜሪካ፡ ሰራዊት ኤርትራ ካብ ኢትዮጵያ ብቅልጡፍን ብጭቡጥ መገድን  ክወጽእ ከምዘለዎ ብተደጋገሚ ጸዊዓ እያ።
ኩሎም ኣባላት ግዝያዊ ምሕደራ ክልል ትግራይ፡ ኣብቲ ጉዳይ ሓደ ዓይነት ቅዋም ኣይሓዙምበር፡ ገለ ሰብ መዚ እቲ ክልል፡ ነዚ ጉዳይ ደጋጊሞም ከልዕሉን ከም ቀንዲ ዕንቅፋት ክሪእዎን ተስተውዒሎም።
ሓደ ካብቶም ኣብዚ ጉዳይ ሕቶ ዘልዐሉ፡ ኣባል ኣመራርሓ ዓረና ትግራይ ዝኾነ ዓምዶም ገብረስላሰ፡ ብሰንኪ ኣብዚ ጉዳይን ካልእን ኣመልኪቱ ንሚድያ ብዝሃቦ መግለጺ፡ ካብ ሓላፍነቱ ከም ዝተልዓለ ዝገልጽ ኮይኑ፡ ቀንዲ ሕቶ ህዝቢ፡ ሰራዊት ኤርትራ ካብ ትግራይ ይውጻእ ዝብል ከምዝኾነ ኣብሪሁልና።
እዚ ድማ፡ እቲ ምምሕዳር ኣብ ዝተፈላለዩ እዋናት ኣብ ዘካየዶም ህዝባዊ መድረኻት ተደጋጊሙ ክለዓል ዝተስተውዓለ፡ እንትኸውን እቲ ውሳነ ብደረጃ እቲ ምምሕዳር ዝውዳእ ከምዘይኮነ ሰብ መዚ እቲ ክልል ይዛረቡ።
ገለ ልሒኹ ዝወጽአ መረዳእታታት፡ ካብ ላዕለዎት ወተሃደራዊ ኣዘዝቲ መንግስቲውን፡ እዚ ጉዳይ መዕልቦ ክረክብ ከምዘለዎ ከምዝኣምኑ ይዛረቡ ነይሮም።
እዚ ዘይምግባር፡ ቅቡልነት እቲ ግዝያዊ ምምሕዳር ኣብ ሕቶ ከምዘእትዎን ዓብዪ ፈተና ከምዝኾኖን ኣይተ ዓምዶም ይዛረብ።
ምስ ሰራዊት ፌዴራል መንግስቲ ኣብቲ ክልል ዝዘመቱ፡ ፍሉይ ሓይልታት ኣምሓራ ሰፊሕ መሬት ምዕራብ ትግራይን ገለ ደቡብ ትግራይን ተቖጻጺሮም፡ ግዝኣት ናይ ምምላስ ሕቶኦም የተግብሩ ከምዘለዉ ኣይተ ዓምዶም ይዛረብ።
ብኢደ ወነኖም፡ ኣብቲ ከባቢ፡ ናይ ክልል ኣምሓራ ምምሕዳራዊ መዋቕራት ይዝርግሑ ከምዘለዉ ድማ ጸብጻባት ይሕብሩ።
ጸሓፊ ሚኒስተር ጉዳያት ወጻኢ ኣሜሪካ፡ ኣንቶኒ ብሊንከን፡ ኣብ መጀመርታ ሰሙን ወርሒ መጋቢት፡ ኣብዚ ምዕራባዊ ዞባ ትግራይ ኣብ ልዕሊ ህዝቢ ገበናት ምጽናት ዓሌት ከምዝተፈጸመ ገሊጹ ነይሩ።
ንተወለድቲ ትግራይ ካብቲ ከባቢ ብሓይሊ የመዛብልዎም ከምዘለዉ ዝገለጸ ኣንቶኒ ብሊንከን፡ ሓይልታት ኣምሓራ፡ ብቕልጡፍ ካብቲ ከባቢ ለቒቆም ክወጽኡ ሕቶ ኣቕሪቡ ነይሩ።
መንግስቲ ኢትዮጵያ ግን ነዚ ናይ ውሽጣዊ ጉዳይ እዩ ብዝብል ኣይተቐበሎን፡ መንግስቲ ክልል ኣምሓራ ውን እንተኾነ፡ ነዚ ዝቃወም መግለጺ ኣውጺኡ ነይሩ።
ኣብ መግለጺኡ፡ ብሓይሊ ዝተወስደ መሬት ብሓይሊና ኣምሊስና ዝብል ምላሽ ሂብሉ።
ሓያሎ ሰብ መዚ እቲ ጊዝያዊ ምምሕዳር፡ ኣብዚ ጉዳይ ተቓውሞታት ከልዕሉ ጸኒሖም እዮም።
ኣይተ ዓምዶም፡ ኣብቲ ምምሕዳር እንተሎ፡ ካብ ጉዳይ ሰራዊት ኤርትራ ማዕረ፡ ቀንዲ ሕቶ እቲ ህዝቢ ዝበሎ፡ እቲ ብክልል ኣምሓራ ዝተወስደ መሬት ይመለስ ዝብል ከምዝኾነ ይዛረብ።
መሬትና ኣውሪርኩም እንታይ ኢኹም ተመሓድሩ ዘለኹም እዚኣ ድያ ትግራይ ዝብል ዓብዪ ሕቶ ካብ ህዝቢ ተደጋጊሙ ከምዝለዓል ንቢቢሲ ሓቢሩ።
ኣስታት 70 ሚእታዊት ትካላት ጥዕና ክልል ትግራይ ከም ዝዓነዉን ንብረቶም ከም ዝተዘምተን ትካል ማሕበር ዶብኣልቦ ሓካይም ኣብ ወርሒ መጋቢት ኣብ ዘውጽኦ ጸብጻብ ጠቒሱ ምንባሩ ይዝከር።
ብምኽንያት እቲ ዝበጽሐ ጉድኣት ኣዝዮም ውሑዳት ሰራሕተኛታት ጥራይ ኣብ ስራሕ ከም ዝርከቡን፡ ኣብ ገለ ማእከላት ድማ ዝኾነ ሰራሕተኛ ከም ዘየለውን እቲ ማሕበር ገሊጹ ነይሩ።
መንግስቲ ኣብዝሓ ዝዓነወ ትካላትን ማእኸላትን ጽገና ከምዝተኻየደሉን ናብ ስራሕ ከምዝተመልሱን  እዩ ዝገልጽ፤ እንተኾነ ሓቃውነት እቲ ጸብጻብ ብካልኦት ትካላት ዓለም ለኸ ኣይተደገፈን።
ዶብ ኣልቦ ሓካይም፡ ኣብዚ ሰሙን ኣብ ዘውጸኦ ጸብጻብ ድማ፡ ኣባላቱ ናብ ገለ ቁሸታት ኣብ ዝኸድሉ እዋን፡ ትካላት ጥዕና ፈሪሶምን ተዘሚቶምን ከምዝራኣዩን፡ ነበርቲ እቶም ከባቢታት ንኣዋርሕ ኣድላዪ ሕክምና ከምዘይረኸቡን ኣረጋጊጾም።
ነቲ ኩናት ስዒቡ ብዙሓት ቤት መረበቶም ገዲፎም ፎቖድኡ ዝተበተኑ ኾይኖም፡ ካብ ወርሒ መጋቢት ኣትሒዙ ድማ፡ ብኣማኢት ኣሽሓት ዝቑጸሩ ዜጋታት ካብ ምዕራብ ትግራይ ይመዛበሉ ምህላዎም ጸብጻባት ይሕብሩ።
ምንጪ ስእሊ
ልዕሊ 22 ሚልዮን ኣብቲ ክልል ካብ ኣባይቶም ክፈናቐሉ እንከለዉ፡ ልዕሊ 60000 ናብ ሱዳን ክሃድሙ ተገዲዶም ኣለዉ
ብሓፈሻ፡ ልዕሊ ሓደ ሚልዮን ዝኾኑ ኣብ ከተማታት መቐለ፣ ሽረ፣ ዓዲግራት፣ ኣክሱምን ዓድዋን፡ ኣብ ኣብያተ ትምህርትን ዘይተወድኡ ህንጻታትንውን ይርከቡ።
ሓላፊት ኮምዩኒኬሽን ትካል ዶብ ኣልቦ ሓካይም፡ ሶፊ ማዴን  እኹል መዕቆብን ምግብን የብሎምን፤ ብፍላይ ጽሩይ ዝስተ ማይ ኣይረኽቡን ክትብል ንቢቢሲ ሓቢራ።።
እቲ ትካል፡ ኣብዚ ሰሙን ኣብ ዘውጸኦ ጸብጻብ ድማ፡ ብፍላይ ኣብ ገጠራት ትግራይ ዝነብሩ ብዙሓት ሰባት መሰረታውያን ኣገልግሎታት ክረኽቡ ከምዘይክኣሉ ገሊጹ።
ብሰንኪቲ ኩነታት፡ ከቢድ ሕጽረት መግቢ ኣጋጢሙ ከምዘሎን፡ ብፍላይ ህፃናት ካብቶም በቲ ሕጽረት ዝሳቐዩ ዘለዉ ምዃኖምውን ይዝረብ።
ህጻናት ኣድሕን ሴቭ ዘ ቺልድረን ዝተባህለ ዘይመንግስታዊ ማሕበር ኣብ ዘውጽኦ ጸብጻብ፡ ኣስታት 5 ሽሕ ህጻናት በቲ ኲናት ካብ ስድራቤቶም ከምዝተፈላለዩ ገሊጹ።
ክራማት ኣብ ዝኣትወሉ ዘሎ እዋን፡ እኹል ሓገዛት ናብቲ ዘይተበጽሐ ከባቢታት ክኣቱ እንተዘይክኢሉ፡ ህዝቢ እቲ ክልል ንሕማማትን ጥሜትን ከይቃላዕ ከቢድ ስግኣት ፈጢሩሎ።
ካብ መዓልቲ ናብ መዓልቲ እናተጋደደ ዝመጽእ ዘሎ እዚ ሰፊሕ ሰብኣዊ ቅልውላው፡ ነቲ ግዝያዊ ምምሕዳር ትግራይ፡ ካልእ ዓብዪ ፈተና ኮይኑዎ ከምዘሎ እዩ ዝግለጽ።
እቲ ሓድሽ ምምሕዳር፡ ኣብ ትግራይ መንግስታዊ ትካላት ናብ ንቡር ክምለሱን፡ እቶም ዝዓነዉ ድማ ክጽገኑ ይሰርሕ ከምዘሎ እዩ ዝገልጽ። ፌዴራል መንግስቲውን ኣብ ዳግመ ህንጸት ትግራይ ኣትሪሩ ክሰርሕ ምዃኑን ንሰብኣዊ ቅልውላው ቅልጡፍ ምላሽ ይህብ ከምዘሎን  ደጋጊሙ ይዛረብ።
 ዓምዶም ገብረስላሰውን ፡ ኣብቲ ክልል ሲቪል ሰርቪስ ስራሕ ምጅማሩ፡ ኣብ ገለ ውሱን ከባብታት እንተኾነውን ኣገልግሎት ባንክታትን ስልክን ምኽፋቶም፡ ከም እወንታዊ ጎኒ ይሪኦም።
ኣብ ፀጥታን ኣብ ምሕላው ግዝኣታዊ ሓድነት እቲ ትግራይን ግን ሰፊሕ ሓጓፍ ከምዘሎ እዩ ዝዛረብ።
ኣብዞም ቀንዲ ማሕልኻታት ለውጢ እንተዘይመፂኡ ግን፡ ናይ ሰባት ምቅይያር፡ ትርጉም ከምዘይብሉ ተዛሪቡ።
ብፍላይ ተመዛበልቲ ምዕራብ ትግራይ፡ ናብ መንበሪኦም ተመሊሶም ዝጣየሽሉ ኩነታት ከመቻቹ ከምዘለዎ ከም ፍታሕ የቐምጥ።
ኣብ መወዳእታውን፡ እቲ ግዝያዊ ምምሕዳር፡ ኣብ በረኻ ምስ ዘለዉ ይኹን ምስ ካልኦት ናይ ሰላም ዝርርብ ጻውዒት እንተዝገብር ይብል።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ሓይሊ ዕማም ድሕነንትን ጸጥታን፡ መንግስቲ ኢትዮጵያ ኣብ ልዕሊ ሃገራዊ ድሕንነት ዝፈታተኑ ጉዳያት ስጉምቲ ክወስድ ምጅማሩ ኣፍሊጡ።
ሓይሊ ዕማም ድሕነንትን ጸጥታን ኣብ ዘውጸኦ መግለጺ፡ ነታ ሃገር ናብ ጎንጽን ዕግርግርን ዝመርሑ፡ ሓይልታት ደገን ውሽጥን ተጣሚሮም ህዝባዊ ናዕቢ ንምልዕዓል ብሓባር ይስርሑ ምህላዎም መረዳእታ ከምዝረኸበ ሓቢሩ።
እዚ ግብረ ሓይሊ፡ ካብ ምክልኻል ሃገር፣ ካብ ሃገራዊ ኣገልግሎት መረዳእታን ሓበሬታ ድሕንነትን፣ ካብ ኮሚሽን ፖሊስ ፌዴራልን መረበብ ድሕንንት ሓበሬታን ዝተውጻጸአ እዩ።
 መንግስቲ ምስ መንነትን ምምሕዳርን ተኣሳሲሮም ዝለዓሉ ሕቶታት ኣግባብ ብዘለዎ መገዲ ንምምላስ ኣብ ዝሰርሐሉ እዋን፡ እዞም ሓይልታት ጥምረት ፈጢሮም፡ ሃገር ናብ ዕግርግር ንምእታው ጻዕሪ ይገብሩ ኣለዉ ኢሉ፥።
 እቲ ሓይሊዕማም ድሕንነትን ጸጥታን፡ ሓይልታት ጥፍኣት ዝበሎም፤ ኣብታ ሃገር ንህዝብን መንግስትን ዘቖጠዐ ተግባር ጺሞም ኢሉ።
በዚ መሰረት፡ ብፍላይ ኣብ ክልል ኣምሓራ፡ ዞባታት ሰሜን ሽዋን ኣብ ፍሉይ ዞባ ብሄረሰብ ኦሮሞን ኣብ ዝተፈጸሙ መጥቃዕቲታት ህይወት ንጹሃን ምሕላፉን፣ ንብረት ምዕናውን እቲ መግለጺ ኣብሪሁ።
ነቲ ጥፍኣት ድማ፤  ካብ ውሽጥን ካብ ደገን ዝተጣመሩ ሓይልታት ዝበሎም ተሓተትቲ ገይሩ።
ካብዚ ብተወሳኺ ኣብ ዞባ ማእከላዊ ጎንደር ዕጡቃት ቅማንት ብዝፈጸምዎ መጥቃዕቲ፡ ከምኡውን ኣብ መንጎ ክልላት ዓፋርን ሶማሊን ብዝተፈጥረ ጎንጺ፤ ህይወት ንጹሃን ምሕላፉን ብዙሕ ንብረት ምዕናውን እቲ መግለጺ ሓቢሩ።
እቲ መግለጺ፡ ካልኣይ ዙር ምምላእ ማይ ግድብ ህዳሰ ንምስላጥ መደብ ኣብ ዝተትሓዘሉ እዋን፡ ጸረ ሰላም ሓይልታት ዝበሎም፡ ንዕጡቓት ጉሙዝ ኣሰልጢኖም ኣብቲ ከባቢ ሰላም ከይሰፍን ይገብሩ ኣለዉ ይብል።
ነዚ ስዒቡ መንግስቲ፡ ነቲ ዝተፍሓሰ ዝበሎ ውዲት  ንምፍሻል ስጉምቲ ይወስድ ከምዘሎ እቲ መግለጺ ጠቂሱ። ይወሰድ ብዘሎ ስጉምቲ ዓብዪ ኪሳራ ዝበጽሖ ዝበሎ ጉጅለ ኦነግሸኔ፡ ትኩረት መንግስቲ ንምብታን ኣብ ልዕሊ ንጹሃን ዜጋታት መጥቃዕቲ ከምዝፍጽም ገሊጹ።
ከምኡውን፤ ኣብ ውሽጢ መንግስቲ ዘለውን ገለ ነጠፍቲ ማህበራዊ ሚድያን ተጠቒሞም ኣብ ልዕሊ ሃገር ሓደጋ የብጽሑ ኣለዉ ኢሉ።
ኣብ ገለ ከባብታት ክልል ኣምሓራ፤ ኣብ ምዕራብ ወለጋ፣ ኣብ ክልል ቤንሻንጉልን ካልኦት ከባብታትን መጥቃዕቲታት ምፍጻሞም ስዒቡ እዩ እዚ መግለጺ ዝተውሃበ።
ብፍላይ ኣብ ክልል ኣምሓራ፡ ነቶም ቅድም ክብል ዝተፈጸሙ መጥቃዕቲታት ዝኹንኑ ህዝባዊ ተቓውሞታት ክካየዱ ቀንዮም እዮም።
ኣብ ዝሓለፈ ሰሙን፤ ኣብ ክልል ኣምሓራ ሰሜን ሽዋ፡ ንመዓልታት ድሕሪ ዝተፈጸመ መጥቃዕቲ፡ ኣብ ገለ ጸገም ጸጥታን ድሕነትን ዘለዎም ከባቢታት እቲ ክልል ዕጥቂ ሒዝካ ምንቅስቓስ ከም ዝኸልከለ ምክልኻል ሃገር ኣፍሊጡ ነይሩ።
ብፍላይ ኣብ ምብራቓዊ ክፋል ክልል ኣምሓራ ዘሎ ጸገም ጸጥታ ንምህዳእ ሓይሊ ዕማም ከም ዝተጣየሸ ሓቢሩ።
ኣብቲ ክልል፡ ኣብ ዞባታት ሰሜን ሽዋን ፍሉይ ዞባ ብሄረሰብ ኦሮሞን ኣብ ዝርከቡ ገለ ወረዳታት ጎንጺ ክለዓል ቀንዩዩ።
ብፍላይ ኣጣዬ ኣብ ዝተባህለት ከተማን ከባቢአን ዕጡቓት ሓይልታት ብዝፈጸሙዎ መጥቃዕቲ ኣብ ልዕሊ ህይወት ሰብን ንብረትን፡ ዕንወት ከም ዘብጽሐ ኣመልኪቱ ነይሩ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ጠቕላሊ ኣኽባር ሕጊ ኢትዮጵያ፡ ህወሓት ክጥቀመሉ ይኽእል ነይሩ ዝበሎ ልዕሊ 67 ቢልዮን ብር ከይንቀሳቐስ ከምዝኣገደ ኣፍሊጡ።
ብዘይካዚ፡ ናይ ህወሓትዩ ዝተባህለ ልዕሊ 975 ሚልዮን ብር ክውረስ ክህገር ንዝምልከቶ ኣካል ጠለብ ኣቕሪቡ ምህላዉ ገሊጹ።
ሓይልታት ህወሓት መጥቃዕቲ ድሕሪ ምፍጻሞም፡ እቲ ጉጅለ ዝቆጻጸሮም ዝነበረ፡ ገንዘብን ንብረትን ንዘይሕጋዊ ዕላማ ክጥቀመሎም ይኽእልዩ ተባሂሎም ዝተጠርጠሩ ትካላት ካብቶም ተኣጊዶም ዘለዉዮም።
ብ3 ሕዳር 2020፡ ሓይልታት ትግራይ ኣብ ልዕሊ መዓስከራት ናይቲ ኣብ ትግራይ ዝነበረ እዚ ሰሜን መጥቃዕቲ ድሕሪ ምፍናዎም፡ ቀዳማይ ሚኒስተር ኣብዪ ኣሕመድ ብ4 ሕዳር ኣብ ልዕሊኦም ወተሃደራዊ መጥቃዕቲ ኣዊጁ።
ኣብ መወዳእታ ናይቲ ወርሒ እቲ ወተሃደራዊ ስርሒት ብዓወት ከምዝተዘዘመኳ ገሊጹ እንተነበረ፡ ኣብ ዝተፈላለዩ ግንባራት ውግእ ይቕጽል ምህላዉ ላዕለዎት ወተሃደራውያን ኣዘዝቲ ሰራዊት ፈደራል ክእመንሉ ዝጸንሑዩ።
እቲ ናይ ምእጋድ ስጉምቲ፡ ኣብቲ ኲናት ተሳቲፎም ናይ ዝተባህሉ ወተሃደራዊ መኮንናትን፡ ካልኦት ሰበስልጣንን ሃብቲ ዘጠቓለለ ምዃኑ እቲ ኣኽባር ሕጊ ገሊጹ።
እቲ መግለጺ ከምዝሕብሮ፡ ካብቶም ቀንዲ ጥርጡራት ዝተባህሉ መኮንናትን ሰበስልጣንን ነበር፡ ልዕሊ 57 ሚልዮን ብር ተታሒዙሎ። ካብ ዝገዝእዎ ሼር ብርክታት ድማ 10 ሚልዮን ተረኺቡሎ ክብል ይጠቀስ።
እተን ኣብ 2019 ተጸዋዕነተን ተሓታትነተን ናብቲ በቲ ተወሊዑ ዘሎ ኲናት ዝፈረሰ ክልላዊ ቤት ምኽሪ ትግራይ ዝተሰጋገራ ኩባንያታት ትካል እግሪ ምትካል ትግራይ ትእምት፡ ዒላማ ናይቲ ናይ ምህጋር ስጉምቲ ከምዝኾና እቲ ጠቕላሊ ኣኽባር ሕጊ ገሊጹሎ።
ልዕሊ 37 ቢልዮን ብር ጥረ ገንዘብን፡ ካልእ ሼር ብርኪ ዝተገዝኣሉ ኣስታት 420 ሚልዮን ብር ዝግመት ሃብቲን ናይተን ትካላት ብትእዛዝ ቤት ፍርዲ ተኣጊዱ ደስኪሉ ኣሎ።
እተን ብህወሓት ዝተመስረታን፡ ብላዕለዎት መራሕቲ ናይቲ ውድብ ነበር ዝመሓደራ ዝነበራን ዓበይቲ ቁጠባን ንግዳውን ትካላት፡ ኣብ 2019 ብንዶውመንት መልክዕ ተመዓራርየን፡ ተሓታትነትን ንባይቶ ክኸውን ምግባሩ ይዝከር።
ኣብ ልዕሊ እተን ትካላት ዝግበር ዘሎ ናይ ገበን መርመራ ተወዲኡ፡ ቤት ፍርዲ ናይ መወዳእታ ውሳነ ክሳብ ዝህበሉ፡ ትካላት ትእምት  ብቤት ፍርዲ ብዝተመዘዘ ናይ ሓደራ ቦርድ እናተመርሓ ኣብ ትሕቲ ምክትታል ኮይነን ንጥፈታተን ከካይዳ ይግበር ከምዘሎ እቲ ኣኽባር ሕጊ ኣነጺሩ።
ሰብመዚ ግዝያዊ ምምሕዳር ትግራይ፡ ኣብዚ ቀረባ እዋን ኣብ ዝሃብዎ መግለጺ እተን ትካላት ናይ ህዝቢ ስለዝኾና፡ ዝመሓደራሉ ቅርጺ ተመሓይሹ ካብ እገዳ ቤት ፍርዲ ክወጻ ይሰርሑ ከምዘለዉ ተዛሪቦም ነይሮም።
ብዘይካዚ፡ ኣብ ልዕሊ ሰለስተ ኣብ ትሕቲ ምቁጽጻር መራሕቲ ህወሓት ዝነበራ ዝበለን፡ ሲቪላውያን ማሕበራት ብዝተኻየደ መርመራ፡ 400 ሚልዮን ብር ገንዘብን፡ 5 ሚልዮን ብር ዝግመት ሼር ብርክን ከምዝረኸበለን ብምግላጽ፡ ብትእዛዝ ቤት ፍርዲ ከምዝደስከለን ብናጻ ኣካል ክመሓደራንከምዝገበረን ተዛሪቡ።  ይኹን እምበር፡ እተን ማሕበራት ኣየኖት ምዃነን ዝሃቦ ሓበሬታ የለን።
ኣቐዲሙ፡ ብቤት ፍርዲ ደስኪሉ ዝነበረ፡ ናይ ህወሓትዩ ዝተባህለ 97 ሚልዮን ብር ጥረ ገንዘብ፡ ንዝነበሮ ዕዳ ሸፊኑ፡ እቲ ዝተረፈ፡ ንመጎሳጎሲ ምርጫ ክውዕል ንቦርድ ምርጫታ ሃገር ከምዝተዋህበ ተገሊጹ።
ኣብቲ ክልል ኲናት ድሕሪ ምውልዑ፡ ፓርላማ ኢትዮጵያ ንክልላዊ መንግስቲ ትግራይ ንምፍራስ ውሳነ ምሕላፉ ይዝከር። ውድብ ህወሓትውን ከም ፖለቲካዊ ሰልፊ ተኣጊዱዩ።
ኣብ ዝቐጸሉ እዋናት ድማ፡ ሓያሎ መራሕቲ ህወሓትን፡ ሰበስልጣን ክልላዊ መንግስቲ ትግራይን ዝነበሩ ውልቀሰባት፡ ከምኡውን ላዕለዎት ወተሃደራዊ መኮንናት ኣብ ቀይዲ ክኣትዉ ዋና ዓቃቢ ሕጊ ፈደራል ትእዛዝ ከምዝረኸበ ኣፍሊጡ።
ሓያሎ መራሕቲ ህወሓትን ወተሃደራዊ መኮንናትን ምስቲ ኣብቲ ክልል ዝተወልዐ ኲናት ብዝተሓሓዝ ኣብ ቀይዲ ኣትዮም ከምዘለዉን ይፍለጥ። ገለ ካብቶም ፍሉጣት መራሕቲ ናይቲ ውድብ ከምዝተቐትሉውን ይፍለጥ።
ኣብ መንጎ ህወሓትን ብቀዳማይ ሚኒስተር ኣብዪ ዝምራሕ ፈደራላዊ መንግስቲ ንልዕሊ ክልተ ዓመት ዝቐጸለ ፖለቲካዊን ሕገመንስታውን ምትፍናን፡ ኣብ መወዳእታ 2020 ናብ ቅሉዕ ኲናት ምምርሑ ይዝከር።
እቲ ግጭት፡ ኣብ ክልል ትግራይ ሰፊሕ ምፍንቓልን ዕንወት ኣውሪዱ ምህላዉን፡ ትካላት ትእምት ግዳያት ናይቲ ወሪዱ ዘሎ ዕንወት ምዃነን ሰብመዚን ሰራሕተኛታትንን ይዛረቡ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
እቲ ወልቀ ሰብ ካብታ ኣብ ደቡባዊ ክፋል ከተማ መካታንዛሮ እትርከብ ችያቾ እትብሃል ሆስፒታል ዝሰርሕ ነይሩ
ሓደ ኣብ ሆስፒታል ጥልያን ዝሰርሕ ዝነበረ ውልቀ ሰብ ንዝሓለፈ 15 ዓመታት ናብ ስራሕ ከይወፈረ ብኾፉ ደሞዝ ክወስድ ከም ዝጸንሐ ማዕከናት ዜና እታ ሃገር ኣቃሊሐን።
እቲ ወልቀ ሰብ ካብታ ኣብ ደቡባዊ ክፋል ከተማ መካታንዛሮ እትርከብ ችያቾ እትብሃል ሆስፒታል ካብ 2005 ጀሚሩ ንሓንቲ መዓልቲውን ናብ ስራሕ ወፊሩ ኣይፈልጥን።
እቲ ተኸሲሱ ኣብ ትሕቲ ቀይዲ ዝርከብ ውልቀ ሰብ ብምጥፍእን ምንዘዐ ገንዘብን ክሲ ቀሪብዎ ይምርመር ከም ዘሎ ኣንሳ ዝተባህለት ማዕከን ዜና ኣቃሊሓ።
እቲ ሰራሕተኛ ሆስፒታል ዝነበረ ውልቀ ሰብ ናብ ስራሕ ከይወፈረ ክሳብ ሕጂ ብጠቕላል 538 ሽሕ ዩሮ ደሞዝ ተቐቢሉ።
ኣብቲ ሆስፒታል ዝሰርሑ ሽዱሽተ ማናጀራትውን ምስ ናይዚ ውልቀሰብ ክሲ ብዝተሓሓዝ ይሕተቱ ከም ዘለዉ ተፈሊጡ።
መንግስቲ ዓዲ ጣልያን ኣብ ህዝባውያን ጽላታት ይፍጸም ኣሎ ንዝብሃል ምጥፋፋኣትን ብኩራት ሰራሕተኛታትን ኣመልኪቱ ምጽራይ ኣብ ዝገብረሉ ዝነበረ እዩ ጉዳይ ናይዚ 15 ዓመት ከይሰረሐ ደሞዙ ዝተቐበለ ውልቀ ሰብ ክፈልጦ ክኢሉ።
ፖሊስ ዓዲ ጣልያን ከም ዝሓበሮ፡ እቲ ውልቀ ሰብ ኣብ 2005 እዩ ኣብቲ ሆስፒታል ተቆጺሩ።
ነዊሕ ከይጸንሐ ኸኣ ነቲ ስራሕ ገዲፍዎ።
እቲ ውልቀ ሰብ ኣብቲ ሆስፒታል ዝሰርሓሉ ዝነበረ ግዜ ነታ ሓላፊቱ ዝነበረት ብዛዕብኡ ሕማቕ ጸብጻብ ከይተቕርብ ኣፈራሪሕዋ ከም ዝነበረ ፖሊስ ዝረኸቦ ሓበሬታ የረድእ።
ንሳውን ነዊሕ ከይጸንሐት ጥሮታ ስለ ዝወጽአት ተኪእዋ ዝምጽአ ውልቀ ሰብ ይኹን ምምሕዳር ዓቕሚ ሰብ እቲ ሆስፒታል ብኩራት ናይዚ ክሱስ ከይስተውዓለሉ ክኸዱ ጸኒሖም።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ኣልቤርቶ ሳንቸዝ ጎመዝ ኣብ 2019ዩ ኣብ ትሕቲ ቀይዲ ኣትዩ
ኣብ ስጳኛ፡ ንኣዲኻ ቀቲልካ ቆራሪጽካ በሊዕካያ ዝብል ክሲ ቀሪብዎ ዘሎ ውለቀሰብ ናብ ቤት ፍርዲ ቐሪቡ።
ፖሊስ ካብ ጎረባብትን መሓዛ መዋቲትን ብዝበጽሖ ጥቆማ ናብ መንበሪ ገዛ እታ ጓል 66 ዓመት መዋቲት ብምኻድ እዩ ኣብ 2019 ነዚ ብቕትለት ኣዲኡን ስጋኣ መታቲሩ ብምብላዕን ተኸሲሱ ዘሎ ኣልቤርቶ ሳንቸዝ ጎመዝ ኣብ ቀይዲ ኣእትይዎ።
ፖሊስ ናብ መንበሪ ገዛ መዋቲት ምስ ከዱ ኣብቲ ገዛ ኣካላት ናይ ሰብ ፋሕ ኢሉ ከምዝጸንሖምን ገለ ስጋን ኣዕጽምትን ናይ መዋቲትውን ኣብ ፕላስቲክ ተዓሺጉ ከምዝነበረን ይገልጹ።
ተኸሳሲ ኣልቤርቶ ሳንቸዝ ጎመዝ ፡ ንኣዲኡ ስጋኣ ክመታትር ኮነ ክበልዕ ከምዘይዝከሮ ንቤት ፍርዲ ሓቢሩ።
እቲ ክሱስ፡ ቅድሚ ኣብ ቀይዲ ምእታዉ፡ ወልፊ ሓሽሽን ናይ ጥዕና ጸገማትን ከምዝነበሮ ክፍለጥ ተኻኢሉ ኣሎ።
ማዕከን ዜና ስጳኛውን እቲ ክሱስ ምስ ኣዲኡ ማርያ ሶለዳድ ጎመዝ ብዝነበሮ ተደጋጋሚ ግርጭት እናተኻሰሱ ናብ መደበር ፖሊስ ይመጽኡ ስለዝነበሩ ፖሊስ ይፈልጥዎ ምንባሮም ኣቃሊሓ።
እቲ ገበን ኣብ ለካቲት 2019 ኣብ ምብራቓዊ ክፋል ከተማ ማድሪድ እዩ ተፈጺሙ።
ጋዜጣ ኢልሙንዶ፡ ፖሊስ ናብ መንበሪ ገዛ ማርያ ሶለዳድ ጎመዝ ኣብ ዝበጽሕሉ፡ ገለ ስጋ ናይ መዋቲት ይጥበስ ከምዝነበረን ገለ ኸኣ ኣብ ፍሪጅ ተዓሺጉ መንባሩን ምንጭታታት ብምጥቃስ ኣቃሊሓ።
ክሱስ ኣልቤርቶ ሳንቸዝ ጎመዝ ኣብ 2019 ኣብ ትሕቲ ቀይዲ ክኣቱ እንከሎ ወዲ 26 ዓመት ዝነበረ ኮይኑ ኣቐዲሙ ኣብ ዝተገበረሉ መርመራ፡ ሓንሳብ እወ ስጋኣ መታቲረ በሊዐዮ እየ ክብል እንከሎ፡ ሓንሳብውን ነቲ ስጋ ቆራሪጸ ንኸልቢየ ሂበዩ ኢሉ ቃሉ ሂቡ ነይሩ።
መስርሕ መርመራን ፍርድን ናይዚ ጉዳይ ክቅጽል ምዃኑ ቤት ፍርዲ ማድሪድ ኣፍሊጡ ኣሎ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ኣብ ብራዚል ከተማ ሪዮ ዲ ጃኔሮ ፖሊስ ብዘካየድዎ ዝርሒት ምሓዝ ዘይሕጋውያን ኣዘዋወርቲ ዕጸፋርስ ፖሊስ ዝርከቦም ብውሕዱ 25 ሰባት ከምዝተቐተሉ ማዕከናት ዜና እታ ሃገር ኣቃሊሐን።
እቲ ናይ ፖሊስ ስርሒት ኣብ ሓደ ጃካዛቲኖ ተባሂሉ ዝጽዋዕ ክፋል እታ ሃገር እዩ ኣጋጢሙ።
ፖሊስ፡ ኣብቲ ከባቢ ዘይሕጋውያን ኣዘዋወርቲ ዕጸፋርስ ህጻናት ይምልምሉ ኣለዉ ዝብል ሓበሬታ ምስ በጽሖም፡ ናብቲ ቦታ ብምኻድ ስርሒት ፈጺሞም።
እቲ ስርሒት ኣብ ዝተፈጸመሉ በቲ ከባቢ ኣብ እትሓልፍ ዝነበት ባቡር ተሳፊሮም ዝነበሩ ክልተ ገያሾውን ብጥይት ተሃሪሞም ናብ ሆስፒታል ተወሲዶም ኣለዉ።
ፖሊስ ብራዚል፡ ሓደ ካብ ኣባላቱውን ኣብቲ ስርሒት ከምዝተቐተለ ኣብ ፌስ  ቡክ ኣብ ዘውጽኦ ናይ ሓዘን መግለጺ ሓቢሩ።
ብመሰረት ማዕከናት ዜና እታ ሃገር ዝሃበኦ ሓበሬታ፡ እቲ ብፖሊስ ድብያ ዝተፈጸመሉ ጉጅለ፡ ብምዝውዋር ዕጸፋርስ፡ቅትለትን ጭውያን ዝኽሰስ ጉጅለ እዩ።
ፖሊስ ናብቲ እቶም ዘይሕጋውያን ኣሰጋገርቲ ዕጸፋርስ ዝነበርዎ ገዛውቲ ምስ ኣተዉ፡ ገለ ካብቶም ጥርጡራት ብዝባን ናሕሲ ክሃድሙ እናፈተኑ ዘርኢ ምስሊ ኣብ ተለቪዥናት ይርአ ነይሩ።
ነበርቲ እቲ ኸባቢ ነቲ ዝርኣይዎን ዝቐድሕዎን ምስልታት ኣብ ማሕበራዊ ሚድያ ክዝርግሕዎ ይርኣዩ ኣለዉ።
ምንጪ ስእሊ
ሓደ ነባሪ እቲ ኸባቢ፡ ብደም ዝጨቀወ መሬት ኣብ ማሕበራዊ ሚድያ ብምዝርጋሕ፡ ኣብቲ ቦታ ክልተ ሰባት ከምዝተቐተሉን ብሰንኪ ስእነት ሰላም ካብቲ ቦታ ከይውዓለ ከይሓደረ ገዛ ክቕይር ምዃኑ ብጽሑፍ ኣስፊሩ።
ገለ ነበርቲ ኸኣ፡ ፖሊስ ኣባላት እቶም ጉጅለ ኢኹም ብምባል ሞባይላቶም ከምዘሕደግዎም ገሊጾም።
ኣብ ዩኒቨርስቲ ርዮ ፕሮፌሰር ስነሕብረተሰብ ዝኾነ ኢግናሾ ካኖ ብወገኑ፤ ፖሊስ እቶም ዘይሕጋውያን ኣዘዋወርቲ ዕጸፋርስ ህጻናት ይምልምሉ ኣለዉ ዝብል ሓበሬታ በጺሕኒ ምባሉ ቅቡል ምኽንያት ከምዘይኮነ ብምግላጽ ብቐደሙውን ኩሉ ሰብ ትሕቲ ዕድመ ህጻናት ምስቶም ኣሰጋገርቲ ከምዝሰርሑ ይፈልጥ እዩ፡ ንምንታይ እዮም ሕጂ ህጻናት ክምልምሉ ይብል።
ሪዮዲጀኔሮ ኣዝዩ ናዕቢ ዘለዋ ከተማን ዝበዝሐ ክፋላ  እቶም ኣሰጋገርቲ ዕጸፋርስ ዝቆጻጸርዋን ከተማ እያ።
ፖሊስ ብራዚል ኣንጻር እቶም ዘይሕጋውያን ኣሰጋገርቲ ስርሒት ኣብ ዘካይደሉ ልዕሊ ዓቐን ሓይሊ ከምዝጥቐምን ኣብ ልዕሊ ሰለማውያን ሰባት ጉድኣት ከምዘብጽሕን ብተደጋገሚ ክሕመ ጸኒሑ እዩ።
ኣብታ 13 ሚልዮን ብዝሒ ህዝቢ ዘለዋ ከተማ እቶም 22 ሚእታዊት ካብ ነበርታ ኣብ ሻውላት እዮም ዝነብሩ።
ኣብ ከተማ ሪዮ ፖሊስ ኣብ ልዕሊ ዘይሕጋውያን ኣሰጋገርቲ ዝበሎም ስርሒት ከካይድ ንቡር ተርእዮ ምዃኑ ጋዜጠኛ ቢቢሲ ካሚላ ሞታ ካብ ሳኦ ፓውሎ ትሕብር።
እንተኾነ እዚ ናይ ትማሊ ስርሒት ድሕሪ 2016 ካብ ዝተፈጸሙ ስርሒታት ዝበዝሐ ሞት ዘስዓበ ኮይኑ ኣሎ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ኣብ ጀርመን ከተማ በርሊን ዝተኻየደ ሰለማዊ ሰልፊ
ስደተኛታት፡ ካብቲ ኣብ ሃገሮም ዘጋጠሞም ወይ ከጋጥሞም ዝኽእል ሓደጋታት ብምህዳም ናብ ሓደ ዉሑስ ቦታ ወይ ሃገር ምእታዎም፡ መከራኦም ተወዲኡ ማለት ኣይኮነን።
ንኹሉ ነቲ ኣብ ጉዕዝኦም ዘጋጥሞም ኣስጋእቲ ዕንቅፋታት ሓሊፎም ብሰላም ናብቲ ዝወጠንዎ ወይ ክኣትውዎ ዝኸኣሉ ናይ መወዳእታ መዓልቦኦም ምስበጽሑውን ዝተፈላለዩ ብድሆታት ይገጥሞም።
ፈለማ፡ ፈትዮም ጸሊኦም ምስ ዘይፈልጥዎ ቋንቋን ባህልን ናይቲ ዘዕቁቦም ሕብረተሰብ ክላለዩን ክመልኩን ይግደዱ። እዚ ኣብ ቁጠባዊን ማሕበራዊን መነባብሮም ወሳኒ ተራ ዘለዎዩ።
ኣብ ርእሲዚ ኩሉ ብድሆታት ድማ፡ ብዛዕባ ስድራቤቶም፡ ደቆም፡ መጻምድቶም፡ ቤተሰቦም ምሕሳብን ምጭናቕን ዘይተርፍ ኩነትዩ።
ብፍላይ፡ እቶም ሰብሓዳርን ቆልዑ ዘለዎምን፡ ምስ ቤተሰቦም ዝጥርነፉላ መዓልቲ ብሃንቀውታ ዝጽበዩዋን፡ ድቃስ ለይቲ ትኽልኦምን ጉዳይያ።
ጥርናፈ ቤተሰብ ስደተኛታት ዝሳለጠሉ እዋን ካብ ሃገር ናብ ሃገር ይፈላለዩ፡ ኣብ ገለ ቅልጡፍ ኣብ ካልእ ድማ ኣዝዩ ይድንጒ።
ምንጪ ስእሊ
ኣብታ መርከብ ልዕሊ 100 ስደተኛታት ኣለዉ
ኣብ ጀርመን ዝርከቡ፡ ልዕሊ 1000 ኤርትራውያን ስደተኛታት ግን፡ ብፍሉይ ጉዳይ ጥርናፈ ስድራቤታቶም ዓመታት ከምዝወስድን፡ ብሰንኩ ድማ ኣብ ከቢድ ስነኣእምሮኣዊን ቁጠባውን ቅልውላዉ ከምዝኣተዉ ይዛረቡ።
ኣብ ጀርመን ዝርከቡ ኤርትራውያን ስደተኛታት እንታይዩ ኣጋጢምዎም ዘሎ
ብኣማኢት ዝቑጸሩ ኤርትራውያን እቲ ኣጋጢምዎም ዘሎ ጸገማት ንምፍታሕ ካብ ኣብያተ ፍርዲ ክሳብ ኣብ ጎደናታት ሰላማዊ ሰልፍታት ብምክያድ ጥርዓናቶም ከቕርቡ ጸኒሖምዮም።
ኤርትራዊ ኪኢላ ሕጊ፡ ዶር ዳኒኤል ረዘነ መኮነን ምስ ስጳኛዊት ብጸይቱ ሳራ ፓላሲዮስ ኣራፒለስን ብዛዕባቲ ጉዳይ ኣብዚ ቀረባ እዋን ሓደ መጽናዕታዊ ጸብጻብ ኣዳልዮም።
እቲ ብምትሕብባር ኢኳልራይትን  ኢንተርናሽናል ረፊዩጂ ኣሲስታንስ ፕሮጀክትን ዝተባህሉ ተጣበቕቲ ጉጅለታት ዝወጸ ጸብጻብ፡ ሰብመዚ ጀርመን ዝጠልብዎ ወግዓዊ ናይ መንነት ሰነዳት ሓደ ካብ ማሕንቖታት መስርሕ ምጥርናፍ ስድራቤታት ምዃኑ የነጽር።
ኤርትራውያን ስደተኛታት ድማ፡ ከም ፓስፖርት፡ ካርድ መንነትን ምስክር ወረቐት መርዓ፡ ጥምቀትን ልደትን ዝበሉ ሰነዳት ከቕርቡ ከምዝሕተቱ እቲ ጸብጻብ ይጠቅስ።
ኤርትራ ብግቡእ ዝሰርሕ ስርዓተሰነድ የብላን። ከምኡ ስለዝኾነ ድማ፡ ብዙሓት ምዕራፋት ሂወት ከም ልደትን መርዓን ብዘይ ወግዓዊ ሰነድ ይተርፉ ክብል ኢኳልራይትስ ይገልጽ።
ኣብታ ሃገር ወረቐት ምስክር ልደት ብስሩዕ ከምዘይወሃብን፡ እቲ ዝወሃብ ንባዕሉ ሓደ ከምዘይኮነን፡ ካብ ቦታ ናብ ቦታ ከምዝፈፈላለን እቲ ጸብጻብ ይጠቅስ።
ምንጪ ስእሊ
ዶክተር ዳንኤል ረዘነ
ከም ናይ ልደትን ካልኦት ኣገደስቲ ሰነዳት ምዕራፋት ሂወትን ናይ ፊደላት ጌጋታት ምርካብውን ዘይልሙድ ኣይኮነን፡ ምኽንያቱ ናይ ምድልዳል  ጸገም ልሙድ ስለዝኾነ ኣብ ኤርትራ ድማ ይብል።
ኪኢላ ዓለምለኻዊ ሕግን ሰባዊ መሰላትን ዝኾነ ዶር ዳኒኤል ንቢቢሲ ኣብ ዝሃቦ ቃል፡ ዕላማ ናይቲ ጸብጻብ፡ ጥርዓናት እቶም ስደተኛታት ኣብ ኣብያተፍርዲ ብምቕራብ ንጥብቅናን ምጉትን ከገልግል ትጽቢት ከምዘሎ ይገልጽ።
ካብ ሃገሮም ሃዲሞም ዝወጹ ስደተኛታት ሰነዳዊ መርትዖታት ከቕርቡ ዝኽእልሉ መንገዲ ጸቢብ ምዃኑን፡ እቲ ዝቐርበሎም ዘሎ ቅጥዕታት ከኣ ርትዓዊ ከምዘይኮነን ይዛረብ።
ንሓደ ካብ ሃገሩ ሃዲሙ ዝመጸ ስደተኛ ኤርትራውያን መብዛሕትኦም ከምኡ ስለዝኾኑ ማለትዩ፡ ካብቲ ናይቲ ሃዲሙ ዝመጸሉ ሃገር ኤምባሲ ከይዱ፡ ወረቐት ሰነድ ወይ ካልእ ነገራት ከምጽእ ክትሓቶ ቅቡል ኣይኮነን።
ምኽንያቱ ናብታ ዝሃደምካላ ሃገር ተመለስ ኢኻ ትብሎ ዘለኻ፡ ወይ ከኣ ናብ ተደናጋጽነትን ምሕረትን ናይቲ ንዕኡ መንግስቲ ዝውክል ኤምባሲ ተመለስ ኢኻ ትብሎ ዘለኻ።
እዚ ድማ፡ ምስቲ ንመሰል ስደተኛታት ዝምልከት ኣህጉራዊ ሕጊ ዝራጸምዩ ዝብል ዶር ዳኒኤል ረዘነ፡ ናብ ናይ ኤርትራ ኤምባሲ ኪዱ ምባል ነቶም ስደተኛታት ሓደጋታት ኣለዎ ብምባል ይነቅፍ።
ኣፈኛ ሚኒስትሪ ጉዳያት ወጻኢ ጀርመን ብዛዕባቲ ኩነታት ንቢቢሲ ትግርኛ ብጽሑፍ ኣብ ዝሃቦ መልሲ፡ ጉዳያት ምጥርናፍ ስድራቤት በብሓደ ዝረአዩ ድሕሪ ምባል፡ ንመንነትን ውልቀሰባትን ስድራቤቶም ንምርግጋጽ፡ ሰነዳት ምቕራብ ሕጊ ዘገድዶዩ ኢሉ።
ናይ ፈደራላዊ ቤት ጽሕፈት ወጻኢን፡ ኣብ ወጻኢ ዘለዋ ኤምባሲታትን፡ ኤርትራውያን ኣባላት ስድራቤት ናይቶም ኣብ ጀርመን ዘለዉ ስደተኛታት ዘጋጥሞም ብድሆታት ይግንዘቡዮም።
ኣገዳስነት ስድራቤታዊ ጥርናፈ ብምርዳእ፡ ሕጊ ብዘፍቅዶ መጠን ክንድግፍ ንፍትን ኢና። መጠን ናይ ክቐርብ ዘለዎ ናይ መርትዖታት ኣማራጺታት ኣብ ኩነታት ናይ ነፍሲ ወከፍ ጉዳይ ዝምርኮስዩ ይብል ኣፈኛ ፈደራላዊ ቤት ጽሕፈት ጉዳያት ወጻኢ ጀርመን ሩበን ሽዋርዝ።
እንተኾነ ግን፡ ብሰንኪቲ ተሪር ፖሊሲ መንግስቲ ጀርመን ስድራቤታት ተበታቲነን ተሪፈን ከምዘለዋ፡ እቲ በቶም ናይ ሕጊ ኪኢላታት ዝተዳለወ ጸብጻብ ይምስክር።
ምድንጓይ ዘስዓቦ ጭንቀትን ጸቕጥን
እቲ ኩነታት ኣብ ሂወት ብዙሓት ካብቶም ምስ ስድራቤቶም ክጥርነፉ ጠለባት ዘቕረቡሞ፡ ዘይሰለጦም ስደተኛታት ከቢድ ጸቕጢ ፈጢሩ ይርከብ።
ገብረእግዚኣብሄር ጽገ ገሬ ሓደ ካብዞም ናይ ጥርናፈ ስድራቤት ጸገም ኣጋጢምዎም ዘሎ ስደተኛታትዩ። ኣብ 2016 ዕቑባ ተዋሂብዎ፡ ድሕሪ 3 ወርሒ ድማ፡ መስርሕ ጥርናፈ ስድራቤት ጀሚሩዎ፡ እንተኾነ ግን፡ ከይሰለጦ 5 ዓመታት ኣሕሊፉሎ።
ነቲ መስርሕ ንምስላጥ ዝምልከቶም ሰብመዚ ጀርመን፡ ናብ ኤምባሲ ኤርትራ ብምኻድ፡ 2 ካብ ሚእቲ ከፊልካ፡ ኣድላዪ ሰነዳት ፓስፖርትን ናይ ክብሪ መዝገብን ስድራቤቱ ኣምጽእ ከምዝበልዎ ሓቢሩ። እንተኾነ ግን፡ ናብቲ ዝሃደመሉ መንግስቲ ክኸይድ ፍቓደኛ ከምዘይኮነ ከምዝሓበሮም ንቢቢሲ ተዛሪቡ።
ብዓልቲ ቤቱ ምስ ክልተ ኣዋልድ ደቆም፡ ኣብ ኣዲስ ኣበባ ከምዘላ ዝገልጽ እቲ መንእሰይ ስደተኛ፡ ናፍቖቱ ንምውጻእ ናብ ኢትዮጵያ ክመላለስ ተገዲዱዩ ጸኒሑ። ደቁ ጸሊእካና እምበር፡ እንታይ ኴንካ ዘይትወስደና፡ ምሽ ካልኦት ይኸዳ ኣለዋ ክብለኦ ከለዋ ስምዒቱ ከምዝትንከፍውን ብምረት ይገልጽ።
ኣብ ኢትዮጵያ ዘሎ ኩነታት ከምዘስግኦ ዝዛረብ ገብረእግዚኣብሄር፡ ኤርትራውያን ይግፈፉ ኣለዉ ዝብል ጸብጻብ ከምዝበጽሖን ብዛዕባ ኣብ ኣዲስ ኣበባ ዘለዉ ሰበይቱን ደቁን ሻቕሎት ከምዘለዎ ይገልጽ። መንግስቲ ጀርመን ነቲ ኩነታት ተረዲኡ ቅልጡፍ ፍታሕ ክገብረሎም ድማ ይምሕጻን።
ኩሉዩ ኣንጻርና ኮይኑ ዘሎ ሕጂ፡ መንግስቲ ጀርመን ኣንጻርና ኮይኑሎ፡ መንግስቲ ኢትዮጵያ ኣንጻርና ኮይኑሎ፡ መንግስቲ ኤርትራ ኣንጻርና ኮይኑሎ ብምባል ምረቱ ይገልጽ። ሰብመዚ ጸጥታ ኢትዮጵያ፡ ኤርትራውያን ስደተኛታት ኣብ ቀይዲ ከምዘእትዉ ጸብጻባት ክገልጹ ጸኒሖም ኣለዉ።
ክብገስ ከሎ፡ ናብተን ስድራቤቱ ቀልጢፈን ከምጽኣሉ ይኽእላየን ዝበለን ሃገራት ኣውሮጳ ክኸይድኳ ውጥን እንተነበሮ፡ ትምኒቱ ክሰምረሉ ስለዘይክኣለ ኣብ ጀርመን ዕቑባ ክሓትት ተገዲዱ።
ተስፋ እገብር፡ እዛ ነብሰይ ዕረፍቲ ረኺባ ክርእያ፡ እተን ደቀይ ካብቲ ዘሎ ሽግር ወጺአን፡ ኣብዚኣ ምሳይ ተሓቚፈን ክርእየን ተስፋ እገብር ብምባል ድማ፡ ሕልሙ ጋህዲ ክኸውን ይምነ።
ስለምንታይ ካብ ሃገሩ ከምዝወጸ ክዛረብ እንከሎ፡ ወተሃደር ኮይነ ዕድመይ ኣብ ባርነት ከሕልፎ ኣይደለኹን    ዝገርመካ፡ 24 ግንቦት፡ መዓልቲ ናጽነትየ ካብ ኤርትራ ወጺአ። ኣብታ ወለደይ ዝወደቑላ ሃገረይ ክነብር ኣይተዓደልኩን ይብል።
ኣብ ኤርትራ ኣብ ዝነበረሉ እዋን ከም ሰብ መሰል የብልካን፡ ግቡእካ ግበር ጥራይ ኢኻ ትብሃል። ሐራይ፡ ሰብ ኣብ ሃገሩ ግቡኡ ክገብር ጽቡቕዩ። መሰል ከኣ ክሓትት ንቡርዩ።
መሰል ትረኽበሉ እንድሕር ኮይኑ፡ ዋላ መስዋእቲ ክትከፍለሉ ትኽእል ኢኻ። ግቡእካ ጥራይ ትገብር ትብሃል እንተዄንካ፡ መሰል እንተ ሓቲትካ ድማ ብዓይኒ ጥርጣረ ትረአ እንተዄንካ ግን ባርነት ተሕልፍ ኣለኻ ማለትዩ።
በራኺ ንድሕነቱ ስሙ ዝተቐየረ ካልእ ተመሳሳሊ ጸገም ዘለዎ ስደተኛ ኮይኑ፡ ኣብ 2014 ናብ ሱዳን ድሕሪ ምውጽኡ፡ ምድረበዳ ሳሃራ ኣቋሪጹ ናብ ሊብያ ኣትዩ ንኣዋርሕ ተዳጒኑ። ጉዕዝኡ ብምቕጻል ከኣ ካብቶም ንማእከላይ ባሕሪ ብምስጋር ናብ ኣውሮጳ ዝኣተዉ ውጻእ መዓት ዝብሃሉ ስደተኛታትዩ። ኣብ መወዳእታ ናይቲ ዓመት ናብ ጀርመን ብምእታው ዑቕባ ከምዝሓተተ ንቢቢሲ ተዛሪቡ።
ስለምንታይ ካብ ኤርትራ ከምዝወጸ ምስተሓተተ ድማ፡ ወትህድርና ዝብል ሓጺር መልሲዩ ኣቐዲሙ። ናይ በራኺ ካብ ብዙሓት ስደተኛታት ብጾቱ ፍልይ ዘብሎ ግን ኣሎ። ንሱ፡ ኣብቲ ንናጽነት ኤርትራ ዝተኻየደ ቃልሲ፡ ኣብ ተዋጋኢ ሰራዊት ዝነበረ ተጋዳላይ ምዃኑዩ ዝገልጽ።
ምንጪ ስእሊ
ብዙሓት ኤርትራውያን ስደተኛታት ኣብ ዝተፈላለዩ መዳጐኒታት ሊብያ ኣብ ትሕቲ ሕማቕ ኩነታት ተታሒዞም ከም ዘለዉ ይፍለጥ
ዋላኳ ኣብቲ ናይ ሽዑ ኲናት መውጋእቲ እንተጋጠሞ፡ ክሳብታ ካብ ሃገሩ ዝወጸላ እዋን ኣብ ሰራዊትዩ ነይሩ።
ኣብ 2016 ከኣ ዑቕባ ተዋሂብዎ፡ ናብራ ስደት ሓደ    ኢሉ ተተሓሒዙዎ። ብድሕሪኡ ምስ ስድራኡ ክጥርነፍ ዘቕረቦ ሕቶ ግን ክሳብ ሎሚ ኣይሰለጦን።
ስድራይ ኣብ ኢትዮጵያ ኣለዉ። ቅድሚ ምውጽኦም ግን፡ ኣብ 2017 ሰበይተይ ኣብ ሓሽፈራይ ተኣሲራ ነይራ ይብል። መዳጎኒ ሓሽፈራይ፡ ብዙሓት ኤርትራውያን ኣብ ትሕቲ ሰራዊት ኣብ ቀይዲ ዝጸንሑሉ፡ ኣብ ከባቢ ከተማ ሓጋዝ ሓጋድ ዝርከብ መዓስከርዩ።
ብተሌፎን ምስ ደቁ ከምዝራኸብ ዝዛረብ በራኺ፡ ናብቲ ዘለኻዮ ሃገር ኢኻ ክትወስደና ስለዘይደለኻ እምበር  ናይ ስዊዝ፡ ናይ ስዊድን፡ ናይ ዓዲ እንግሊዝ ድኣ ኣትዮም እንድዮም   ምሳኻ ክንከውን ስለዘይደለኻ ኢኻ ምበር ኢሎም ምዝራብ ይኣብዩኒ ክብል ንዘለዎ ስቅያት ይገልጽ።
መንግስቲ ጀርመን፡ ናይቶም ቆልዑ ናይ ክብሪ መዝገብ ካብ ኤርትራ ኣምጽኡ ኢሉ ስለዘሸገረና፡ ንሱ ኸኣ ብቐሊሉ መንገዲ ክንረክብ ስለዘይክኣልና፡ ዓጽዩናሎ ማለትዩ ዝበለ እቲ ስደተኛ፡ ዘቕረብዎ ናይ ክታበት ካርድታትን ናይ ቃልኪዳን ሰነድን ክቕብልዎም ከምዘይክኣሉዩ ዝዛረብ።
ኣብ ክንድኡ ናይ መርዓ ምስክር ወረቐት ከቕርቡ ከምዝተሓተቱን፡ እንተኾነ ግን እዚ ኸኣ ዘይከውንዩ፡ ናብቲ መንግስቲ ኬድካ ናይ ጣዕሳ ምላእዶ ከምዚዶ ከምዚዶ ስለዝብሉ፡ ንሕና ኸኣ ክንከይድ ስለዘይደለና ናብኡ፡ ናይ ጣዕሳ ንመልኣሉ መንገድታት የብልና፡ ከነምጽእ ኣይንኽእልን ኢና ኢልናዮም ይብል።
ምስ ኣንስትናን ደቅናን ክንባተኽ ቅሩብዩ ተሪፉና ዘሎ፡ ብሰንኪ ምድንጓይ። ብዙሕ ሰብ ኣብ ጭንቀትን ኣብ መከራንዩ ወዲቑ ዘሎ። ዘስደምምዩ ወሪዱና ዘሎ ንሕና።
ሓደ ካብቶም ስደተኛታት፡ ምስ ብዓልቲቤቱ ክጥርነፍ ዘቕረቦ ሕቶ መልሲ ብሰንኪ ዘይምርካቡ፡ ኣብ ፍጹም ስነኣእምሮኣዊ ጸገም ከምዝወደቐን፡ ብዓልቲቤቱ ናብ ኤርትራ ክትምለስ ከምዝተገደደትን፡ ኣብ ሕማቕ ኩነታት ከምዘሎን እዞም ስደተኛታት ይምስክሩ።
ኣማሲኡኸ እቲ ፍታሕ እንታይዩ ክኸውን
እቶም ዓቕሎም ዝጸበቦም ስደተኛታት፡ ሰማዒ ንምርካብ ብውልቅን ብእኩብን ዘይፈተንዎ ነገር ከምዘየለዮም ዝዛረቡ።
ጉዳያቶም ናብ ኣብያተ ፍርዲ ካብ ምውሳድ ሓሊፎም ሰላማዊ ሰልፊ ብምውዳብ፡ ጥርዓናቶም ከቕርቡ ፈቲኖም።
ብዙሓት ብምዃኖም ከኣ፡ ነቲ ኣጋጢምዎም ዘሎ ብድሆ ፍታሕ ንምርካብ፡ ሓደ ነቲ ዘካይድዎ ንጥፈታት ንምውህሃድ ዝሰርሕ ማሕበር ከምዘለዎም እዞም ቢቢሲ ዘዘራረቦም ስደተኛታት ገሊጾም።
ምንጪ ስእሊ
ካብ ሊብያ ተበጊሶም ብባሕሪ ኣቢሎም ናብ ኣውሮጳ ዝኣትዉ ስደተኛትት ጣልያን ናይ መጀመርታ መርገጺ እግሮም እያ።
እዚ ማሕበር ጥርናፈ ቤተሰብ ኣብ ጀርመን፡ ብተበግሶ ሓንቲ ኤርትራዊት ስደተኛ ዝተመስረተ ኮይኑ፡ ኣስታት 1600 ብሽግሮም ዝተራኸቡ ኣባላት ከምዝውክል ኣባል ኮሚቴ ዝኾነ ገብረእግዚኣብሄር ንቢቢሲ ሓቢሩ።
ዝተፈላለየ ፖለቲካዊ ኣራኣእያ ዘለና ሰባት ኢና። ግን፡ ማሕበራዊ ሽግርና ስለዝበርትዓና፡ ቁሊሕ ዝብለና መንግስቲ ስለዘይረኸብና፡ ንጉዳይ ኤርትራውያን ትሕቲ ባይታ ስለዝጸቐጦ ሓፍ ኢልና ተሲእና ይብል።
ከምኡ ብምግባሮም ጉዳዮም ብተጣበቕቲ ጉጅለታት ኣቓልቦን ኣፍልጦን ከምዝረኸበን፡ ሓደ ሓደ ክሰልጦም ከምጀመረንውን ይሕብር።
እንተኾነ ግን፡ ሕጂውን ናይቶም ልዕሊ ሓደ ሽሕ ዝኾኑ ስደተኛታት ጉዳያት ኣብ ኤምባሲታት ጀርመን ኣብ ሃገራት ኣፍሪቃ ተታሒዙ ከምዘሎዮም ዝገልጹ።
ዶር ዳኒኤል፡ እቲ ዘካየድዎ መጽናዕቲ ኣብ ምፍታሕ እቲ ጸገም ኣበርክቶ ክህልዎ ተስፋ ከምዘለዎ ብምግላጽ፡ ንዓና ግን ዘገድሰና፡ መሰል ናይ ወገናትና፡ ኣሕዋትና፡ ኣሓትና ክጓዳደል ከሎ፡ ትም ኢልና ኣይንርእን፡ ከምኡ ስለዝኸነ ኸኣ ብዓቕምና ዘፍቅዶ ንገብር ኢሉ።
ጠንቂ ስደት ኤርትራውያን እንታይዩ
ብዙሓት ኤርትራውያን ስደተኛታት ከምዝብልዎ፡ ካብ ኤርትራ ክሃድሙ ዘገደዶም እቲ ኣብታ ሃገር ዘሎ ገደብኣልቦ ግዱድ ወተሃደራዊ ዕስክርናዩ።
እቲ ኣብ 1994 ዝጀመረ ን18 ኣዋርሕ ጥራይ ዝጸንሕ ሃገራዊ ኣገልግሎት ድሕሪቲ ኣብ 1998 ዝተወልዐ ዶባዊ ኲናት ኤርትራንኢትዮጵያን ክሳብ ሕጂ መወዳእታኣልቦ ኮይኑ ይቕጽል ከምዘሎ ተጣበቕቲ መሰላት ይሕብሩ ዋላኳ ኣብ መንጎ ሓሓሊፉ ናይ ምጥያስ ስጉምትታት ይውሰድ እንተነበረ።
መንእሰያት ኤርትራ፡ ብገለ ምኽንያት ናብ ሲቪላዊ ኣገልግሎት እንተ ዘይተመሊሶም ወይ ዘጣይሶም ምኽንያት ስንክልና፡ ሕዱር ሕማም፡ ማህደረትምህርቲ፡ ወዘተ እንተ ዘይረኺቦም፡ ንእስነቶም ኣብ ውትህድርና ከምዝሓልፍ ዝተወደአ ነገርዩ።
ኣብ ሓምለ 2018 ኣብ መንጎ ኤርትራን ኢትዮጵያን ነቲ ኣብ መንጎአን ንኣስታት ክልተ ዓሰርተታት ዓመታት ዝቐጸለ ተጻብኦታትን ኩነተኲናትን መወዳእታ ዝገበረሉ ስምምዕ ሰላምን ምሕዝነትን ምስ ተፈረመ፡ ጉዳይ ገደብኣልቦ ዕስክርናን ሃገራዊ ኣገልግሎትን፡ መፍትሒ ክረክብን ናብ ንቡር 18 ኣዋርሕ ክምለስን ዓቢ ተስፋ ተነቢሩሉ ነይሩ።
ይኹን እምበር፡ ዋላኳ ገለ ሰበስልጣን ምምሕያሽ ክግበር ምዃኑ ኣሚቶም እንተነበሩ፡ መንግስቲ ኣብቲ ጉዳይ ዘለዎ ፖሊሲ ንምቕያር ዝኾነ ስጉምቲ ክወስድ ኣይተራእየን።
ኣብዚ ቀረባ እዋንውን፡ ሰራዊት ኤርትራ ኣብቲ ኣብ ክልል ትግራይ ተወሊዑ ዘሎ ኲናት ምእታዉ፡ መንሰያት ኤርትራ ካብ ዕስክርና ናጻ ክኾንሉ ዘሎ ተኽእሎ መሊሱ ኣጽቢብዎሎ።
ምንጪ ስእሊ ማርቲን ፕላውት
ኣብ ማእቶታዊ ስርሓት ዝተዋፈሩ ኣባላት ሃገራዊ ኣገልግሎት
ኣብዚ እዋንዚ ድማ፡ ብኣሽሓት ዝቑጸሩ መንእሰያት ኤርትራ ከም ወተሃደራትን ስደተኛታትን ኣብ ኢትዮጵያ ይርከቡ።
ኣብ መቓን እቲ ግዱድን ገደብኣልቦን ሃገራዊ ኣገልግሎት፡ ዝፍጸም ዝተፈላለዩ ምግሃስ መሰላት ከምዘሎውን ዶር ዳኒኤል ረዘነ ገሊጹ።
ፕረዚደንት ኢሳይያስ ኣፈወርቂ፡ ንኣስታት 30 ዓመታት፡ ብዘይ ቅዋምን ሃገራዊ ምርጫን ነታ ሃገር ይመርሓ ኣሎ።
ሕቡራት ሃገራት ዝርከብዎም ተጣበቕቲ መሰላት፡ መንግስቲ ኤርትራ ዝተወደበን ሰፊሕን ምግሃስ መሰረታዊ ሰባዊ መሰላት ከምዝፈጸመ ክኸሱ ምጽንሖም ይፍለጥ።
መንግስቲ ኤርትራ፡ ዋሕዚ ስደተኛታት ኤርትራ፡ ትካላት ስለያ ምዕራባውያንን ዞባውያንን ሃገራት ዝወደብዎ ምዃኑዩ ክኸስስ ጸኒሑ። ይኹን እምበር ዶር ረዘነ፡ ብዙሓት ስደተኛታት ከምዘዘራረበ ብምጥቃስ ተታሊለ ወጺአ ዝብለኒ ዋላ ሓደ ሰብ ኣየረኸብኩን ብምባል ካብ ሓቂ ዝረሓቐ ምጉትዩ ክብል ይነጽጎ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ኦርቶዶስክስ ተዋሕዶ ቤተክርስቲያን ኤርትራ 5ይ ሓድሽ ፓትርያርክ ንምሻም ውጥን ከምዘለዎ፡ ዓቃቤ መንበር እታ ቤተክርስያን ኣቡን ጴጥሮስ ኣፍሊጦም።
ኣብቲ ኣብ ዝሓለፈ ቀዳም፡ ብኣጋጣሚ ብዓል ብዓለ ትንሳኤ ዘመሓላለፍዎ መልእኽተቡራኬ፡ እቲ ላዕለዋይ ኣካል ናይታ ቤተክርስትያን 5ይ ፓትርያርክ ክመርጽ ምዃኑ ጠቒሶም።
ብሰንኪ ምድስካልን ውግዘትን 3ይ ፓትርያርክ ዝነበሩ ኣቡን ኣንጦንዮስ፡ ኣብታ ቤተክርስትያን ምክፍፋል ተፈጢሩ ይርከብ።
ኣቡነ ኣንጦንዮስ ኣብ 2007 ንፈለማ እዋን ካብ መዝነቶም ክወርዱ ድሕሪ ምግዳዶም፡ ንዕኦም ተኪኦም 4ይ ፓትሪያርክ ኮይኖም ዝተመርጹ፡ ኣቡነ ድዮስቆሮስ ኣብ ታሕሳስ 2015 ካብ ዝሞቱ ንድሓር፡ እታ ቤተክርስትያን በዘይ ፓትርያርክያ ጸኒሓ።
በዚ ኣጋጣሚ ኦርቶዶስክስ ተዋሕዶ ቤተክርስቲያንና እተመሓላልፎ መልኽቲ ቅዱስ ሲኖዶስ ብዘለዎ ልዑላዌ ሥልጣን ሕግን መምርሕን  ቤተክርስቲያን ብምኽታል 5ይ ፓትርያሪክ  ቀቢኡ ኪሸይም ምድላዋት ይገብር ኣሎ ክብል እቲ መግለጺ ጠቒሱ።
ኲልኹም ገዳማውያን ውሉደክህነትን፡ ምእመናንን መንእሰያትን  እዚ ተታሒዙ ዘሎ ዓቢይ ውጥን እግዚአብሔር ኣብ ፍጻሜ ከብጽሓልና ብጸሎት ክትድግፉ ቅዱስ ሲኖዶስ ኣባታዊ መልእኽቱ የመሓላልፍ ክብሉውን ኣቡን ጴጥሮስ ተዛሪቦም።
ኣብ ሓምለ 2019፡ ሲኖዶስ ኦርቶዶክሳዊት ቤተክርስትያን ኤርትራ ንሳልሳይ ፓትሪያርክ ኣቡነ እንጦንዮስ ካብ መዝነቶም ከም ዘውረዶምን፡ ካብታ ቤተክርስትያን ከም ዝወገዞምን ኣፍሊጡ ነይሩዩ።
ምንጪ ስእሊ
እቶም ወዲ 96 ዓመት ኣቡን ኣንጦንዮስ፡ ኣብ ሕብረት መናፍቓን ኣትዮም ብዝብልዩ ካብታ ቤተክርስትያን ከምዝወጹ ተገይሩ።
ነቶም ጳጳስ ዞባ ማእከል ኮይኖም ዘገልግሉ ዝነበሩ ኣቡነ ጴጥሮስ ከኣ፡ ክሳብ ሓድሽ ፓትርያርክ ዓቃቤ መንበር ፓትሪያርክ ገይሩ መሪጽዎም።
ቅድሚቲ ውሳነ ምሕላፉ፡ ኣቡን ኣንጦንዮስ ንልዕሊ 10 ዓመት ኣብ ናይ ገዛ ማሕዩር ምንባሮም ተጣበቕቲ ሰባዊ መሰላት ይገልጹ።
እቶም ካብ መዝነቶምን ዝተኣለዩ፡ ሳልሳይ ፓትርያርክ እቲ ዝቐረበሎም ክሲ ሓሶት ክብሉ ኣብ ዘውጽእዎ ናይ ቪድዮ መግለጺ ነጺጎሞ ነይሮምዮም።
ኣበቲ መሊቑ ዝወጸ መልእኽቲ፡ ኣቡነ ኣንጦንዮስ ሽዱሽተ ነጥብታት ዘለዎ ክሲ ከም ዝቐረበሎም ብምግላጽ፡ ካብ ፓትርያርክ ወሪድካ ተራ ፈላሲ ኮንካ ክትነብር ዝብል ጠለብ ከም ዝነበሮ ተዛሪቦም።
ንሶም ወሲኾም፡ ቅድሚ ውግዘት ወይ ፈላሲ ወይ ካህን ወይ ምእመን ወይ ሊቅ፡ ከምዚ ጌርካ በዲልካ ዝብለኒ ኣይረኸብኩን፤ ሓሶት ከም ምዃኑ ተገሊጹለይ ኢሎም ነይሮም።
ደገፍቶምን ተጣበቕቲን ከምዝብልዎ፡ እቶም ፓትርያርክ፡ ንማእሰርቲ መራሕቲ መንእሰያት ትምህርቲ ሰንበትን ዝነበሩ ኣቐሽሽቲ ብምቅዋሞምዮም ካብ ስልጣኖም ክውገዱ ተደልዮም።
ምንጪ ስእሊ
ካብ መንበሮም ዝወረዱ ፓትሪያርክ ኤርትራ ኣቡነ ኣንጦንዮስ፡ ንነዊሕ ዓመታት ናይ ገዛ ሕዩር ኮይኖም ምጽንሖም ይፍለጥ
ገለ ካብቶም ንልዕሊ 15 ዓመታት ብመንግስቲ ተኣሲሮም ዘለዉ ኣገልገልቲ፡ ሓካይም ዶር ፍጹም ገብረንሰስን ዶር ተኽልኣብ መንግስትኣብን፡ ከምኡውን ቀሺ ገብረመድህን ገብረግዮርጊስን ይርከብዎም።
መንግስቲ ኤርትራ ሓያሎ መራሕቲ ሃይማኖት ብዘይ ወግዓዊ ክስን ፍርድን ንዓመታት ኣብ ቀይዲ ኣእትዩ ምህላዉ ይፍለጥ።
ብኣቡን መርቀርዮስ ዝምራሕ ሃገረ ስብከት ሰሜን ኣመሪካ፡ እቲ ዝካየድ ዘሎ ምርጫ፡ ብእምነት ቤተክርስትያን፡ ብስርዓት ቤተክርስትያን፡ ብሕጊ ቤተክርስትያን፡ ንክልተ ሽሕ ዓመት ዝጸንሐ ቆኖናዊ መመሓዳደሪ ቤተክርስትያን፡ ሕጋዊ ዘይኮነ ውሳነዩ ክብል ተቓዊምዎ።
ኣፈኛ ናይቲ ሃገረስብከት፡ ሊቀካህናት ቀሺ ገብረሚካኤል ዮውሃንስ ንቢቢሲ ኣብ ዝሃብዎ ግብረመልሲ፡ ኣብ ርእሲ ሓደ ቅዱስ ሰብ ገበን ምፍጻም ስለዝኾነ    ኣትሪርና ንኽኑኖን ንውግዞን ንቃወሞን ክብሉ ተዛሪቦም።
ፓትርያርክ ኦርቶዶስክስ ተዋሕዶ ቤተክርስቲያን ንምሉእ ዕድሚኡ ዝሽየም ኮይኑ፡ ብዝሙት፡ ናይ እምነት ክሕደት ወይ ድማ  ናይ ኣእምሮ ጸገም ምስ ዘጋጥሞ ጥራይ ካብ ስልጣኑ ከምዝወርድ ይንገር።
ኣብዚ እዋንዚ፡ ኣቡን ኣንጦንዮስ ኣብ ትሕቲ ከሰስቶም ኣብ ከቢድ ዝኾነ ሓለዋ፡ ኣብ ዕጹው ገዛ ይነብሩ ከምዘለዉ ሊቀካህናት ቀሺ ገብረሚካኤል ሓቢሮም።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ኣብ ግዜ ኣውድኣመት ዝዓደግካያ ደርሆ እንተምለጥትካ ኸ ብመንጽር ናይታ ደርሆ ሓሲብካዮዶ ትፈልጥ እታ ደርሆ ንድመቀት እቲ ኣውድኣመት ስለተድልየካ ተጓይኻ ክትሕዛ ኢኻ። እታ ደርሆ ብግዲኣ ህይወታ ክተድሕን ክትብል ክትመላጠጥ እያ።
ቅኔ ጌምስ ዝተብሃለ ሓደ ኢትዮጵያዊ ኩባንያ ኩኩሉ ተባሂሉ ዝጽዋዕ ጸወታ ዘማዕበለ ኮይኑ ንዓኻ ናይታ ደርሆ ገጸ ባህሪ ከላብሰካ እዩ። እቲ ጌም ንስኻ ከም ደርሆ ኮይንካ በዓል ዋና ድማ ንዓኻ ንምሓዝ ከጓይየካ እንከሎ ዝገጥሙኻ ጸገማት ሓሊፍካ ክንደይ ዝኣክል ርሕቐት ትጉዓዝ እዩ ብሓጺሩ።
ኣብቲ ኩኩሉ ተባሂሉ ዝጽዋዕ ናይ ሞባይል ጸወታ፡ ደርሆን በዓል ዋናን ኣብ ዝጓየይሉ መገዲ ኢትዮጵያውያን ዝፈልጥዎም ኣነባብራ መይላ ኢሉውን ባህልን ሓድግታትን ይረኣዩ።
ናይቲ ጌም ዘማዕበለን ዋና ኣካያዲ ስራሕ ቅኔ ጌምስን ኣቶ ዳዊት ኣብርሃም፡ ኣብ ሕድሕድ ምምዕባል እቲ ጌም፡ ሓሳባት ኢትዮጵያ ከምኡውን ኣፍሪቃ ኣጥዮሙ እዮም። ኣብ መንጎ እቲ ጸወታ ጎጆ ቤት፣ ዝተሰጥሑ ክዳዉንቲ፣ ጀበናን ሓድግታት ከምዝርኣዩ ዝሓበረ ኣቶ ዳዊት ኣልባሳትን ሙዚቃን ኢትዮጵያ ዝሓዘ ምዃኑ ኣብሪሁ።
ቀንዲ ዕላማ ናይቲ ጌም ከኣ ዝተፈላለዩ ዓይነታት ባህልን ጥበባትን ንዓለም ንምልላይ ከምዝኾነ ተዛሪቡ። እቲ ጌም ብቋንቋታት ኣምሓርኛ፣ ትግርኛ፣ ኣፋን ኦሮሞን ኢንግሊዘኛን ንምጥቃም ዘኽእል ኣማራጽታት ዘለዎ እዩ።
ምንጪ ስእሊ
ፀዋታ ኩኩሉ ኣብ 2018 ኣቆጻጽራ ኣውሮፓውያን ኣብ ደቡብ ኣፍሪቃ ኣብ ዝተኻየደ ናይ መዛነይ መተግበርታት ተዓዊቱዩ። ባዕሉ ዘማዕበሎ መተግበሪ ሞባይል ክዕወት እዩ ዝብል ግምት ከምዘይነበሮ ዝገልጽ ኣቶ ዳዊት ኣብቲ ውድድር ዓበይቲ ኩባንያታት ይሳተፉ ስለዝነበሩ ክንዕወት ኢና ኢለ ኣይተጸበኹን ነይረ፣ እንተኾነ ግን ተዓዊትና ይብል።
ዳዊት ካብ ዩኒቨርስቲ ኣዲስ ኣበባ ብኤሌትሪካል ኤንድ ኮምፒዉተር ኢንጅነሪንግ ዝተመረቐ ኮይኑ ኩኩሉ ጌም ናይ ምምዕባል ሓሳብ ዝተጀመረ ተመራቒ ተምሃራይ እንከሎ እዩ ነይሩ።
 ውጽኢት ኩኩሉ ርእዩ ምስ ካልእ መሓዝኡ ብምዃን ዘጣየሾ ትካል ድማ ዛጊድ ኣርባዕተ ዓመታት ኮይኑዎሎ። እቲ ኩባንያ 86 ሚልዮን ኢንቨስትመንት ከምዝተገበረሉውን ዳዊት ሓቢሩ።
እቲ በኩኩሉ ዝተጀመረ ሓሳብ ናብ ካልእ ገበጣ ዝተብሃለ ጌም ተሰጋጊሩ። ቀንዲ ሓሳብ ገበጣ ወሲድና እቶም ደቂ ሎሚ ክጥምዎ ናብ ዝኽእልሉ ኢና ቀይርናዮ ዝብል ኣቶ ዳዊት ሓደሽቲ ሕግታትን መምርሕታትን ከምዝተወሰኾ ኣብሪሁ።
እዚ ናይ ገበጣ ጌም ካብ ብዓንተውኡ ውጽኢታዊ ከምዝነበረን ውጽኢታዉነቱ ዝተዓዘቡ ናይ ጌም ኣማዕበልቲ ትካላት ብሓባር ናይ ንስራሕ ሕቶ ከምዘቕረብሎም ሓቢሩ። ከም ሓበሬታ ኣቶ ዳዊት እንተድኣኾይኑ ኣብ ደቡብ ኣፍሪቃ ምስ ዝመደብሩ ኬሪፈረስት ውዕሊ ኣሲርና ኣለና። ነቲ ጌም ወሲዱ ብደረጃ ዓለም ኣሐቲሙ መሸጥኡን መላለይን ንኽሰርሕ ኢና ተሰማሚዕና።
ዋና ስራሕ ኣፈጻሚ ኣሕታሚ ጌማት ኬሪፈረስት ኮርዴል ሮቢን ኮኮር ገበጣ ኣብ ኣፍሪቃ ጥራይ እንተይኮነስ ኣብ ምሉእ ዓለም ተፈታዊ ከምዝኸውን እምነት ኣለኒ ክብል ንኣሰሽየትድ ፕረስ ምግላጹ ዝዝከር እዩ። ብተወሳኺ እቲ ኩባንያ ኣብ ናይ ኢትዮጵያውያን ባህልን መግብታትን ዘተኮረ ፈታ ተባሂሉ ዝፍለጥ ጌም ኣማዕቢሉዩ።
ጌም ዘበናዊ ጥበብ ከምዝኾነ ዝኣምን ኣቶ ዳዊት፡ መንነትካ እትገልጸሉ መይላ ክኸውን ከምዝኽእል የረድእ። ዕሸላት ብቋንቁኦም እናውግዑ ብቋንቁኦም ዘሕጉሶም ነገር እናረኣዩን ታሪኾም እናፈለጡን እንተዓብዮም ንገዛእ ርእሶም ዘለዎም ክብሪ ሓፍ ይብል ክብል ድማ ከም ማሕበረሰብ ዘለዎ ረብሓታ የብርህ።
ምንጪ ስእሊ
በቲ ካልእ ሸነኽ ከኣ ናይ ጌም ዓውዲ ብዓለም ለኸ ደረጃ ብብልዮናት ዝግመት ገንዘብ ዝንቀሳቐሰሉ ከምዝኾነ ዝዛረብ ዳዊት፡ ሸርፊ ወጻኢውን ክርከቦ ከምዝኽእል እዩ ዝኣምን። እዚ ንምግባር ዘድልዩ ነገራት ድማ ኮምፒዉተርን ኢንተርኔትን ጥራይ እዩ ዝሓትት።
ቅኔ ጌምስ ናይ ኢትዮጵያውያን ባህላዊ ጸወታታት ብዓለም ለኸ ደረጃ ተፈተውቲ ጌርካ ናይ ምቕራብ ዕላማ እዩ ዘለዎ። እንተኾነ ግን ኣብ ኢትዮጵያ ናይ ሞባይል መተግበሪ ኣማዒብልካ ዝፍጸም  ክፍሊት ንምርካብ ዘኽእል ስርዓት ብዘይምህላዉ እቲ ስራሕ ፈታኒ ከምዝገበሮ ኣቶ ዳዊት ገሊጹ።
ርሑስ በዓል ትንሳኤ ይግበረልኩም
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ሃዲስ ኣለማየሁ፡ ሓርበኛ፡ ዲፕሎማት፡ ኣብ ስነጽሑፍ ኢትዮጵያ ዓቢ ኣበርክቶ ዝገበሩ ኣቦ ዘመናዊ ስነጽሑፍ እታ ሃገር እዮም።
እታ ደጋጊማ ምስ ስሞም እትዝከር ክሳብ ሎሚ ዝናኣ ዘይሃሰሰ፡ ፍቅር እስከ መቃብር ፍቕሪ ክሳብ መቓብር ዘርእስታ ብ1965 ዝተሓትመት መጽሓፎም ሓወልቶም እያ።
እታ ሽዑ ብብዙሕ ህዝቢ ዝተነበትን ንዓመታት ኣብ ሬድዮ ዝተተረኸትን ዓባይ መጽሓፍ ዝሰዓቡ ወለዶታት ዘድንቑዋን ቍም ነገራን ስነጥበባዊ ጽባቐኣን ዘይሃስስ ክላሲካዊት ስነጽሑፍ ነበረት።
እታ መጽሓፍ ዝተሓትመትሉ ዘመን፡ ንግስቲ ኤልሳቤጥ ዓባይ ብሪጣንያ ንመጀመርያ ጊዜ ንኢትዮጵያ ዝበጽሓሉ፡ መንግስቲ ንጉስ ሃይለስላሴ ስርዓቱ ዘጽንዓሉን ስልጣኑ ዘደልደለሉን፡ ኣብ ኢትዮጵያ ትምህርቲ ብዝላ ዝሰጎመሉ እዋን ነበረ።
ብኻልእ ሸነኹ ከኣ ኤርትራውያን፡ ብተደጋጋሚ ፖለቲካዊ ሕቶኦም ክስማዕ ጸዊዖም ሰማዒ ምስ ሰኣኑ ብተቓውሞን ኣድማን ድምጾም ዘስምዑሉ፡ ክብሮምን መሰሎም ምስተጋህሰን ከኣ ብረታዊ ቃልሲ ዝጀመሩሉን ከም ሳዕቤኑ ብዙሕ ሰብ እተኣስረሉን ብጭካነ ዝጸንተሉን እዋን ነበረ።
እንተኾነ ኣብ መዳይ ስነፍሑፍ መጺእካ እታ ዓቢ ኣድናቖት ዘትረፈት ንመስፍናዊ ጠባይን ኣካይዳን እቲ ሕብረተሰብ ብዝግባእ እተንጸባርቕ፡  ፍቅር እስከ መቃብር ፍቕሪ ክሳብ መቓብር ዘርእስራ መጽሓፍ እንኮላይ ኣብ ኤርትራ ብብዝሒ ትንበበሉ ዝነበረት ዘበን እዩ።
ኣብቲ እዋን ስርዓት ትምህርቲ ኤርትራ ካብ ትግርኛ ናብ ኣምሓርኛ ተለዊጡ ቈልዑ ኣብ ክንዲ ዓርኪ ተመሃራይ ለማ በገበያ ዝኣርስቱ መጻሕቲ መለማመዲ ንባብ ዝመሃርሉ ዝነበሩ እዋን ነይሩ።
ፍቕሪ ክሳብ መቓብር፡ ታሪኽ፡ ባህልን ልምድን፡ መነባብሮ ሰባትን እትገልጽ ሕቡእ ፖለቲካ ዝሓዘለት መጽሓፍ ብምዃና ተመሊስናን ደጋጊምናን ከነንብባ እትግብኣና መጽሓፍያ ይብል ተመራማሪ ዳዊት መስፍን።
ሃዲስ ኣለማየሁ፡ ሰራሕተኛ መንግስቲ ኮይኑ፡ ኣብ ዝለዓለ ጽፍሒ ከምዘገልገለ ሰነዳት ታሪኽ ይሕብሩ።
ንኵነታት ህዝብን ስርዓት መንግስቲ ንጉስ ሃይለስላሴን ብቐረባ ዝፈልጡን እቶም ዝጽሕፍዎም ዝነበሩ ዛንታታትውን በቲ ኣብ ኢትዮጵያ ዝነበረ ዘይምዕሩይ ናብራ ነይሩ ክብል ዳዊት ይዛረብ።
እታ 35 ምዕራፋትን 552 ገጻትን ዘለዋ መጽሓፍ ብዛዕባ ፍቕሪ በዛብህ ዝተባህለ ወዲ ሓረስታይን ሰብለወንጌል ዝተባህለት ጓል ሃብታምን ኰይኑ፡ እቲ ዝነበረ መስፍናዊ ጉልታዊ ስርዓትን ባህልን ብከመይ ኣገባብ ንፍቕሮም ከም ዝተጻብኦም እትገልጽ ዛንታያ።
ምንጪ ስእሊ
እታ መጽሓፍ ኣብ ዉሽጢ ሃገር ኣብ ሞንጎ ምርኡያትን ዝተደቝሱን ወይ ከኣ ዘይምዕሩያን ደርብታት ዝነበረ ሰላሕታዊ ቃልሲ፡ ኣብ ዉሽጢ መንግስትን ቤተ ክርስትያንን ንድኻን ታሕተዋይ ደርብን ዝደቍስ ዝነበረ ሽርሒ ኣጕሊሓ እተርኢ ዛንታ ብምዃና ኣብ ልብን ኣእምሮን ኣንባቢ ብቐሊሉ ክትሰርጽ ከኣለት።
ብኻልእ ኣዘራርባ፡ እታ ዛንታ እቲ ህዝቢ ዝርእዮን ዝምኰሮን ዝነበራ ናብራ ብጽሑፍ ኣቐሚጣ ሰውራዊ መንፈስ ክሰፍን ዝደረኸትያ ክበሃል ይከኣል።
እታ መጽሓፍ ንቕጽበት ተቐባልነት ዝረኸበትሉ ምኽንያት ብኣፋትል ፍቕሪ ዝተኣሳሰረት ዛንታ ብምዃና ጥራይ ዘይኰነስ መስትያት ሕብረተሰብ ኰይና ንህዝቢ ኣብ ከመይ ዓይነት ዓዘቕቲ ከም ዝነበረ ከተርኢ ብምኽኣላዩ።
እታ ዛንታ፡ ኢትዮጵያ፡ ኣብ ዘመን ንጉስ ሃይለስላሴ ከመይ ከም ዝነበረት፡ እቶም ባህልታትን ልምድታትን ናይቲ ዘመን ከመይ ኢሎም ምስ ጥቕምታት ላዕለዎት ደርቢ ተኣሳሲሮም ከም ዝነበሩ፡ እቲ ሓፋሽ ህዝቢ ኸኣ ነቲ ወጽዓ ተቐቢሉ ባዕሉ ነቲ ሓንኳል ስርዓት ይከናኸኖ ከም ዝነበረ ተርኢ።
ፍቕሪ ክሳብ መቓብር ኣመና ዉርይትን ፍትውትን ስለ ዝነበረት፡ ኣብ ዘመን ሃይለስላሴ፡ ደርጊ፡ ድሕሪ ደርጊ ትሽዓተ ጊዜ ተሓቲማ።
ኣብ ትምህርቲ ዓለም፡ ተመሃሮ መጻሕፍቲ ናይ ዓበይቲ ኢትዮጵያውያን ጸሓፍቲ  ከም ሃዲስ ኣለማየሁ፡ በዓሉ ግርማ፡ ኣቤ ጉበኛ፡ ጸጋየ ገብረመድህን፡ መንግስቱ ለማ፡ ዳኛቸው ወርቁ፡ ማሞ ዉድነህ  ዝንብብሉ እዋን ነበረ።
ኰይኑ ድማ መልእኽቲ ናይታ መጽሓፍ ኣበዮ ኵርንዓት ሃገር በጺሑዩ ክበሃል ይከኣል።
ሃዲስ ኣለማየሁ ብ 17 ጥቅምቲ 1909 ካብ ኣቦኦም ቀሺ ኣለማየሁ ሰሎሙን ሃይሉ፡ ኣዲኦም ወይዘሮ ደስታ ኣለሙ ጓል ቀሺ ኣብ ኣውራጃ ደብረማርቆስ እትርከብ እንዶዳም ኪዳነ ምህረት ዝስማ ቍሸትዩ ተወልዱ።
ኣባሓጎኦም ብኣዲኦም ኣብ ገዳም ናይቲ ቍሸት ናይ ዜማ ቤተክርስትያን መምህር ስለዝነበሩ፡ ሃዲስ ካብኦም፡ ካብ ፊደል ግዕዝ ጀሚሮም ክሳብ ኣቕላስያዊ ትምህርቲ ብዙሕዮም ተማሂሮም።
ሃዲስ ኣብቲ ገዳም ብኣቕሽሽቲ ተኸቢቦም ባህልን ጸሎትን ቤተክርስትያን፡ ቅኔን ዜማን እናተማህሩ ክዓብዩ ጀመሩ። ብ1925 ናብ ኣዲስ ኣበባ ከይዶም ከኣ ብሽወደናውያን ሚስዮናውያን ኣብ ዝካየድ ዝነበረ ቤት ትምህርቲ ተመዝጊቦም ቋንቋ እንግሊዘኛ ብግቡእ ተማህሩ። ጸኒሖም፡ ብሓገዝ ራእሲ ሃይሉ ተኽለሃይማኖት ናይ ጎጃም፡ ኣብ ቤት ትምህርቲ ተፈሪ መኰነን ኣትዮም ብፍልጠት ሰጒሞም።
ሃዲስ ቅድሚ ህብቡነቶም ሓያል መምህር ከም ዝነበሩ ይዝንተወሎም፣ ኣብ ሓይሊ ትምህርቲ ብዕቱብ ዝኣምኑ ሰብ ነበሩ ይበሃል። ብዙሕ ዘይዝረበሉ ድማ ንፉዕ ገጣሚ ምንባሮምዩ።
ብ 1935፡ ድሮ ጣልያን ንኢትዮጵያ ምጕባጣ፡ ሃዲስ ንደብረማርቆስ ተመሊሶም ንደቂ ዓዶም ከባራብሩ ጀመሩ  ኣብ ምክልኻል ሃገር ምእንቲ ክዋፈሩ። ኣብ ትሕቲ ራእሲ እምሩ ሃይለስላሴ ኰይኖም ድማ ብመጀመርታ ኣብ ሰሜን ኣብ መስመር ግንባር ተሰለፉ፣ ጸኒሖም ድማ ከም ደባይ ተዋጋኢ ኣብ ደቡባዊ ምዕራብ ኢትዮጵያ ንሃገሮም ተኸላኸሉ።
ኣብ 1896 ኣብ ዉግእ ዓድዋ፡ ኢትዮጵያ ንጣልያን ብምስዓር ንክብሪ ጣልያን ባይታ ከም ዝዘብጥ ገይሩዎ ነበረ። እቲ ስዕረትቲ ንጣልያን ክዋሓጠሎም ስለ ዘይከኣለ ሕኒኦም ንክፈድዩ ዝተኣልመ ወራር ከምዝነበረ ይግለጽ።
ብ1936 ብጣልያን ተማረኹ፡ ምስ በዓል ይልማ ዴረሳ ዝነበርዎ ጕጅለ፡ ተኣሲሮም ንዓዲ ጣልያን ተወስዱ። ኣብ ዓዲ ጣልያን ክሳብ ሕዳር 1943 ተኣስሩ። ናይ ኪዳን ሓይልታት ንፋሺስቲ ጣልያን ምስ ሰዓሩ ኸኣ ካብ ቤት ማእሰርቲ ወጽኡ።
ካብ ዓዲ ጣልያን ምስ ተመልሱ ኣብ ፖለቲካ ኣትዮም ክሳብ 1974 ኣገልገሉ። ኣብ እየሩሳሌም ከም ላዕላይ ቆንስል ኣብ ዘገልግልሉ ዝነበሩ እዋን ከኣ ምስ ወይዘሮ ክበበጸሃይ በላይ፡ ኣብ እየሩሳሌም ዝዓበያ ተራኺቦም ሓዳር መስረቱ።
ብተወሳኺ ሃዲስ ኣለማየሁ ከም ቀዳማይ ተጸዋዒ ናይ ኢትዮጵያ ለጋስዮን ኣብ ዋሺንግተን ሕመኣ፣ ዋና ኣማሓዳሪ ኣብ ሚኒስትሪ ወጻኢ ጕዳያት፣ ኣምባሳደር ኢትዮጵያ ኣብ ሕቡራት ሃገራት ኰይኖም ኣገልገሉ።
ኣብ ኢትዮጵያ ተመሊሶም ከም ሚኒስተር ትምህርቲ ኣገልገሉ፣ ብድሕሪኡ ኸኣ ከም ኣምባሳደር ናብ ዓባይ ብሪጣንያ ተላእኩ።
ኣብ ፍርቂ ስሳታት ብጥዕንኦም ክሽገሩ ስለ ዝጀመሩ ካብ ፖለቲካ ክርሕቁ ፈተኑ። ኣብቲ እዋንቲዮም ፍቕሪ ክሳብ መቓብር ዝጸሓፉ።
ከይፈተዉ፡ ኣብ ትሕቲ ጠቕላሊ ሚኒስተር ኣክሊሉ ሃብተወልድ ናይ ልምዓት መደባት ሚኒስተር ተሾሙ።
ክሳብ ደርጊ ዝመጽሉ እዋን ኣብ ስራሕ መንግስቲ ነበሩ። ኣብ ጊዜ ደርጊ ከም ጠቕላሊ ሚኒስተር ንክሰርሑ ብጀነራል ኣማን ዓንዶም ዕድመ ተገብረሎም፣ ግን ይኣኽለኒ ኢሎም ነቲ ጻውዒት ከይተቐበልዎ ተረፉ።
ኣብ ዘመን ደርጊ ነቲ ዝሓቐቐ ፓርላማ ንምትካእ ዝተገብረ ፈተነ ከም ኣማኻሪ ኰይኖም ንኽልተ ዓመታት ኣገልገሉ።
እዚ ዅሉ ብስራሕ መንግስቲ ላዕልን ታሕትን ክብሉ ልቦም ኣብ ስነጽሑፍ ነበረ። ዕድል ክረኽቡ ድማ መጻሕፍቲ ይጽሕፉ ነበሩ።
ኰይኑ ድማ የአበሻና የወደኋላ ጋብቻ፡ ተረት ተረት የመሰረት፡ ፍቅር እስከ መቃብር፡ ወንጀለኛው ዳኛ፡ የልምዣት፡ትዝታ ዝበሃላ መጻሕፍቲ ንህዝቢ ከቕርቡ ኸኣሉ።
ሃዲስ ኣለማየሁ በቲ ኣብ ስነጽሑፍ ኢትዮጵያ ዘበርከትዎ ካብ ኣዲስ ኣበባ ዩኒቨርሲቲ ብ1999 ናይ ክብሪ ዶክቶርነት ተቐቢሎምዮም።
ሃዲስ ኣለማዮሁ ብ7 ታሕሳስ 2003 ኣብ ኣዲስ ኣበባ ኣብ 94 ዕድሚኦም ዓረፉ። ሬሳኦም ኣብ ቤት ክርስትያን ቅድስቲስላሴ ይርከብ።
ቅዳሴ ቀብሪ ብፓትሪያርክ ኦርቶዶክስ ቤተክርስትያን ኣቡነ ጵውሎስ ተመሪሑ፡ ላዕለዎት ሰበ ስልጣንን ፈተውቶምን ዝተረኽብሉ ዓቢ ስነ ስርዓት ቀብሪ ተኻየደ።
ንክብሪ ሃዲስ ኣለማየሁ ኣብ ደብረማርቆስ ሓወልቲ ተተኺሉ ይርከብ፣ ንታሪኾም ዝገልጽ፡ ብኣስፋው ዳምጤ ዝተጻሕፈ የክቡር ዶክተር ሓዲስ ኣለማየሁ የሕይወት ታሪክ ዘርእስቱ መጽሓፍዉን ንህዝቢ ቀሪቡዩ።
እታ ዉርይቲ መጽሓፎም ብሲሳይ ኣየነው ናብ እንግሊዘኛ ተተርጒማያ   ። ናብ ካልእ ቋንቋታት፡ እንኮላይ ናብ ትግርኛ እንተትርጎም ከኣ ንስነጽሑፍ መሀብተመቶ ይብል ተመራማሪ ታሪኽ ዳዊት መስፍን።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ሓላፊ ጉዳያት ወጻኢ ጆሴፍ ቦሬል ካብ 89 ጥቅምቲ ኣብ ኢትዮጵያ ናይ ስራሕ ምብጻሕ ኣካይዱ ነይሩ
ሕብረት ኣውሮጳ፡ ነቲ ኣብዚ ቀረባ እዋን ዝካየድ ሃገራዊ ምርጫ ንምዕዛብ ዘቕረቦም ጠለባት ንሉኣላዊነት ኢትዮጵያ ዝጻረሩ ብምዃኖም፡ ኣብ ስምምዕ ክብጻሕ ከምዘይተኻእለ ኣፈኛ ሚኒስትሪ ጉዳያት ወጻኢ ኢትዮጵያ ገሊጹ።
ሕብረት ኣውሮጳ ብሰንኪቲ ዝተፈጥረ ዘይምስምማዕ ነቲ ድሕሪ ወርሒ ዝካየድ ሃገራዊ መረጻ ዝዕዘብ ልኡኽ ናይ ምስዳድ ውጥኑ ከምዝሰረዞ ድሕሪ ምፍላጡዩ እቲ ኣፈኛ ነቲ መግለጺ ሂቡ።
ኢትዮጵያ ኣብ 28 ግንቦትን 5 ሰነን 2013 ግእዝ ክተካይዶ ኣብ ዝወጠነት ሻድሻይ ሓፈሻዊ ምርጫ ንምስታፍ 42 ውድባት ፖለቲካ ሕጹያቶም ዘመዝገቡ ኮይኖም መረጽቲ ድማ ኣብ ምዝገባ ይርከቡ።
ኣብቲ ሃገራዊ ምርጫ ስግኣት ፈጢሮም ካብ ዘለዉ ጉዳያት እቲ ሓደ ኣብ ዝተፈላለዩ ከባብታት እታ ሃገር ዝውልዑ ብሄር ተኮር ጎንጽታትዮም።
ላዕለዋይ ተወካሊ ጉዳያት ወጻእን ፖሊሲ ድሕነትን ሕብረት ኣውሮጳ ጆሴፍ ቦርል ከምዘፍለጦ እቲ ሕብረት ተዓዘብቲ መረጻ ንምልኣኽ ዝገበሮ ጻዕሪ ክዕወት ኣይከኣለን።
ተዓዘብቲ ንምልኣኽ ዝለዓለ ጻዕሪኳ እንተገበረ እቲ ዝለኣኽ ተዓዛቢ ጉጅለ ክሰርሓሎም ኣብ ዝኽእል ቀንዲ መዕቀኒታት ምስ ሰበሰልጣን መንግስቲ ኢትዮጵያ ከይተሰማምዐ ምትራፉ ገሊጹ።
በዚ ምኽንያት ከኣ ናብቲ ምርጫ ብተዓዛብነት ዝሳተፍ ጉጅለ ንዘይምልኣኽ ኣብ ውሳነ ምብጽሑ ኣፍሊጡ።
ምንጪ ስእሊ
ጠንቂ ናይቲ ምስሕሓብ እንታይዩ
እቲ ሕብረትኣብ ዝሃቦ መግለጺ ምሉእነት ፍጹምነት ናይቲ ልኡኽ ተዓዛቢ ምርጫ ነቲ ሕብረት ኣውሮጳ ንዴሞክራሲ ዝገብሮ ደገፍ መሰረትዩ ድሕሪ ምባል መንግስቲ ኢትዮጵያ ተዓዘብቲ ንምልኣኽ ዘቐመጦም መምዘንታት ንምምላእ ድሉው ዘይምዃኑ ከምዘሕዘኖ ሓቢሩ።
እቲ ሕብረት ኣይተማልኡን ዝበሎም ረቛሕታት ናጽነት እቲ ተዓዛቢ ጉጅለ ምርግጋጽ ከምኡውን እቲ ልኡኽ ዝጥቀመሎም ናይ መራኸቢ ሜላታት ከእትው ፍቓድ ዘይምርካቡን እዮም።
እቶም ሜላታት ርክብ ኣብ ረብሓ ዝውዕሉሉ ምኽንያት ድሕንነት ናይቶም ዝለኣኹ ጉጅለ ተዓዘብቲ ንምርግጋጽ ወሳኒ ብምዃኑ ኣረዲኡ። ብፍላይ ኣብ ኣጸገምቲ ኩነታት ድሕነት ኣብ ረብሓ ከምዝውዕል ከኣ ገሊጹ።
ሕብረት ኣውሮጳ ኣብቲ ህዝቢ ኢትዮጵያ ንዴሞክራሲ ዘለዎ ድልየት ርኡይ ዝኾነ ሓገዝ ንምግባር ዘኽእሎ መረጋገጺ ክረክብ ዘይምኽኣሉ ዘሕዝንዩ ክብል ሓቢሩ።
ምንጪ ስእሊ
ውሃቢ ቃል ሚኒስትሪ ጉዳያት ወጻኢ ኣምባሳደር ዲና ሙፍቲ
ሰበስልጣን ኢትዮጵያ ኩሎም ዜጋታት ፖለቲካውን ሲቪልን መሰላቶም ክጥቀሙ ኣብ ምግባር ጻዕርታቶም ከሕይሉ ከምዘተባብዕ እቲ ሕብረት ኣፍሊጡሎ።
እንተኾነ ግን ኣፈኛ ሚኒስትሪ ጉዳያት ወጻኢ ኢትዮጵያ፡ ኣምባሳደር ዲና ሙፍቲ ሎሚ ሰሉስ ኣብ ዝሃቦ መግለጺ፡ ሕብረት ኣውሮጳ ተዓዛቢ ጉጅለ ከይሰድድ ዝገበርዎ ምኽንያታት ክልተዮም ድሕሪ ምባል፡ ንሃገራዊ ድሕነት እታ ሃገር ኣብ ሓደጋ ዘእትዉ ብምዃኖም ኣብ ስምምዕ ክብጻሕ ከምዘይተኻእለ ተዛሪቡ።
እቲ ተዓዛቢ ጉጅለ ክማልኦም ሓሲቡ ዝነበረ ናይ ርክብ መሳርሒታት ንልኡላውነት ኢትዮጵያ ዝጥሕስዩ ክብል ኣምባሳደር ዲና ይምጉት።
ቪሳት ተባሂሉ ዝፍለጥ፡ ኣብ ኢትዮጵያ ዘየለ ስርዓተመራኸቢታት ናብ ውሽጢ ሃገር ከእቱ ከምዝጠለበ እቲ ኣፈኛ ጠቒሱ። ቅድሚ ሕጂ ኣብ ዝነበረ ምርጫታት፡ ተዓዘብቲ ከምዚኦም ዝበሉ መሳርሒታት ሒዞም ክኣትዉ ጠለብ ኣቕሪቦም ኣይፈልጡንዮም ድማ ኢሉ።
እቶም ክበጽሕዎም ዝኽእሉ ክፋላት እታ ሃገር ስርዓተመራኸቢታት ዘለዎምዮም። ብእኡ ክጥቀሙ ይኽእሉዮም፡ ካብዚ ወጻኢ፡ እታ ሃገር ዘይብላ ስርዓተመራኸቢታት ሒዝና ክንኣቱ ምባል፡ ንሕና ከነማሓድረኩም ምባልዩ ክብል እቲ ኣፈኛ ነቒፉ።
እቲ ካልኣይ ጠንቂ ምስሕሓብ ድማ፡ እቲ ሕብረት ንውጽኢት ምርጫ፡ ቅድሚ ሃገራዊ ቦርድ ምርጫ ከውጽኦ ምባሉ ምዃኑ ኢትዮጵያ ገሊጻ።
እዚ ኣብ ዝኾነት ሃገር ዘይሕሰብዩ ዝበለ ኣምባሳደር ዲና ሙፍቲ፡ ውጽኢት ናይቲ ዝካየድ ምርጫ ብቦርድ ምርጫ ጥራይዩ ክግለጽ ዘለዎ ኢሉ። ፈለማ ነቲ ምርጫ ዘረጋግጸልና ህዝቢ ኢትዮጵያዩ። ብድሕሪኡ ድማ ምርጫ ቦርድዩ።
እንተኾነ፡ ሕብረት ኣውሮጳ፡ ንውጽኢት ምርጫ ባዕሉ ክገልጾ ጠለብ ከምዘቕረበ ኣይገለጸን።
እቲ ሕብረት ግልጺ፣ ተኣማንን ንኹሉ ዘሳትፍን ምርጫ ንኽካየድ ድማ ንብሄራዊ ምርጫ ቦርድ ኢትዮጵያ ናይ 20 ሚልዮን ዩሮ ደገፍ ከምዝገበረ ኣዘኻኺሩ።
ብኻልእ ወገን ሓሙሽተ ሰኔናራት ኣሜሪካ እቲ ኢትዮጵያ ክተካይዱ ወጢና ዘላ ሓፈሻዊ ምርጫ ንዓለምለኻዊ መምዘኒታት ዘማልአ ኣይኮነን ምባሎም ይዝከር።
እቶም ሴናተራት ነዚ ዝበሉ ኣብ ቀረባ መዓልታት ኣብ ምምሕዳር ፕረዚደንት ጆ ባይደን ፍሉይ ልኡኽ ቀርኒ ኣፍሪቃ ኮይኑ ናብ ዝተሾመ ኣምባሳደር ጆፍሪ ፌልትማን ኣብ ዝለኣኽዎ ደብዳበ እዩ።
እቲ ድሕሪ ሰሙናት ዝካየድ ምርጫ በቲ ሕዚ ዝርከበሉ ደረጃ ነጻ፣ ሚዛናውን ግልጽን ኮይኑ ንዓለምለኻዊ መምዘንታት ከምዘየማልእ ሓቢሮም ኣለዉ።
ኣብ ርእይቶ እቶም ሴናተራት መብርሂ ቦርድ ምርጫ ኢትዮጵያ ንምክታት ዝገበርናዮ ጻዕሪ ኣይሰመረን። እንተኾነ እቲ ምርጫ ዴሞክራሲያውን ተኣማንን ንምግባር ይሰርሑ ምህላዎም እቲ ቦርድን መንግስትን ብተደጋጋሚ ምግላጾም ይዝከር።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ቻይና ብኣተሓሕዛ እቶም ኣብ ሰሜናዊ ምዕራብ ዚንጅያን ዝርከቡ፡ ኣስላም ማሕበረሰብ ዊገር ካብ ዝተፈላለየ ክፋላት ዓለም ሓያል ተቓውሞ ኣብ ዝገጥማ ዘሎ እዋን፡ ሃገራት ኣፍሪቃ ብዙሕ ድምጸን ከስምዓ ኣይረኣያን።
ኣብ ቀረባ እዋን ኣብ ቻይና ኣብ ሓደ ኣጋጣሚ ዝተረኽቡ ገለ ኣፍሪቃውያን ዲፕሎማት፡ ቻይና ኣብቲ ዞባ ንእትኽተሎ ፖሊሲ ንኢዶም።
ብውሕዱ ሓደ ሚልዮን ተወለድቲ ዊገር ኣብ መርበብ መዳጎኒ መዓስከራት ዚንጅያን ክቕየዱ እንከለው፤ ቻይና ክስታት ብግዱድ ዕዮ፡ ግዱድ ምምካን፡ ስቅያትን ምጽናት ዓሌትን ይቐርበላ። መንግስቲ ቻይና ግና ነቲ ክስታት ይነጽጎ።
መንግስቲ ቻይና ብዛዕባ እቶም መዳጎኒ መዓስከራት ክምልስ ከሎ፡ ግብረሽበራን ሃይማኖታዊ ጥሩፍነትን ንምቅላስ ዝተተኽሉ፡ ሞያዊ ስልጠና ዝወሃበሎም ናይ ዳግመምህሮ ማእከላት ምዃኖም ይገልጽ።
ኣብታ ሃገር ዝርከብ ኣምባሳደር ቡርኪናፋሶ፡ ኣዳማ ካምፓኦረ ኣብ ዝሃቦ ርእይቶ ገለ ነቲ ናይ ዚንጅያንግ ጉዳይ ዘዋዓውዑ ሓይልታት ምዕራብ፡ ውልቃዊ ረብሓታቶም ንምሕላው ኣብ ልዕሊ ቻይና ተዅታዂ ዝኾነ መጥቃዕቲ ጀሚሮም ኣለው ክብል እዩ ተሰሚዑ።
ኣብቲ ኣጋጣሚ ዝተረኽበ ወኪል ኮንጎ ብራዛቪል፡ ዳንየል ኦዋሳ ብወገኑ፡ ነቲ ቻይና ኣብቲ ግዝኣት ኣንጻርግብረሽበራ ትወስዶ ስጉምቲ ከም እትድግፍ ክገልጽ ከሎ፡ ኣብ ዝሓለፉ ዓመታት ዚንጅያን ዓቢይ ምዕባለታት ከም ዘመዝገበት ተዛሪቡ።
ተሓላቒ ሰብኣዊ መሰላት ሂዩማን ራይትስ ዎች፡ እቲ ምትእኽኻብ፡ መርኣያ ናይቲ ኣፍሪቃ ኣገደስቲ ግሎባዊ ጉዳያት እተርእዮ ሱቕታ ምዃኑ ይገልጽ።
ኣብቲ ትካል ዳይሬክተር ጥብቅና ኣፍሪቃ ካሪን ካኔዛ ልሙድ ተርእዮ ዲፕሎማሲ ክኸውን ይኽእል እዩ፡ እንተኾነ ግና መንግስታት ኣፍሪቃ ኣብ ጉዳይ ብቤጂን ንዝፍጸሙ ምጭፍላቕ ሰብኣዊ መሰላት መሪጾምዎ ዘለው ስቕታ፡ ሳዕቤናት ኣለዎ ኢላ።
ኣብ ግሎባል ጋቨርናንስ ኢንስቲትዩት ብራሰልስ ዝሰርሕ ኤጀቪኦመ ኦቶቦ ግና መራሕቲ ኣፍሪቃን ቻይናን ኣብ ሰለስተ ዋና ጉዳያት ማለት፡ ሰብኣዊ መሰላት፡ ቁጠባዊ ረብሓታትን ኣብ ውሽጣዊ ጉዳያት ጣልቃ ዘይምእታውን፡ ሓባራዊ ኣረኣእያ ከም ዘለዎም ይገልጽ።
ኣብ ኣፍሪቃ እናሓየለ ዝኸይድ ዘሎ ኣብ ጎድኒ ቻይና ደው ናይ ምባል ተርእዮ ነታ ኣህጉር ኣብ ጉዳይ ሰብኣዊ መሰላት ካብ ምዕራብ ዝፈላሊ ኮይኑ ኣሎ።
ኣብ 2020 ባይቶ ሰብኣዊ መሰላት ነቲ ቻይና ኣብ ልዕሊ ሆንግ ኮንግ ዘተግበረቶ ኣዘራራቢ ሕጊ ሃገራዊ ጸጥታ ኣመልኪቱ ድምጺ ኣብ ዝሃበሉ፡ 25 ሃገራት ኣፍሪቃ ንቻይና ደጊፈን።
ድሕሪ ገለ ኣዋርሕ፡ ኣብ ጥቅምቲ ነቲ ቻይና ኣብ ዚንጅያን፡ ሆንግ ኮንግን ቲበትን ትፍጽሞ ዘላ ግህሰት ሰብኣዊ መሰላት ዝግስጽ ብሃገራት ምዕራብ ዝተደገፈ ሰነድ፡ ዝኾነት ኣፍሪቃዊት ሃገር ኣይፈረመትሉን።
መራሕቲ ኣፍሪቃ ብዋጋ ግሎባዊ ጉዳያት ቁጠባዊ ረብሓታት የቐድሙ ምህላዎም ሂዩማን ራይትስ ዎች ይኸስስ።
ተሓባባሪ መስራቲ ፕሮጀክት ቻይና ኣፍሪቃ ዝኾነ ኤሪክ ኦላንደር ግና፡ ኣፍሪቃውያን ሓንጸጽቲ ፖሊሲ ምስ ቤይጅን ዘይምጽራሮም፡ ኣዝዩ ኣገዳሲ ናይ ወጻኢ ፖሊሲ ምዃኑ ይገልጽ።
ንሱ ወሲኹ፡ እዞም ነቐፍቲ ዘይርድእዎ ነገር፡ ከም ድኻን ዘይማዕበላን ሃገራት፡ ብዙሓት ካብ ቤይጂን ብዙሕ ዕዳ ዘለወንን ንዝበዝሕ ንግዲ ኣብ ቻይና ዝምርኮሳን ብምዃነን፤ ካብ ቤይጂን ክመጽእ ንዝኽእል ግብረመልሲ ክጻወራ ኣብ ዝኽእላሉ ደረጃ ኣይኮናን ዘለዋ ይብል ንቢቢሲ ኣብ ዝሃቦ ርእይቶ።
ምንጪ ስእሊ
ቻይና ኣብ ሰሰለስተ ዓመት ንመራሕቲ ኣፍሪቃ ዓዲማ ኣኬባ ተካይደሎም
ካልእ ኣብ 1970 ቻይና ናብ ሕቡራት ሃገራት ዳግም ክትጽምበር ኣሜሪካ ትቃወም ኣብ ዝነበረትሉ እዋን ሃገራት ኣፍሪቃ ንቻይና ካብ ምድጋፈን ዝነቅል እዩ።
ካብ ሽዑ ጀሚሩ እቲ ዝምድና ክሕይል ከም ዝጸንሐ ተንታኒ ቻይናኣፍሪቃ ክሊፍ ምቦያ ይገልጽ።
ንኣሽቱ ኣፍሪቃውያን ግና ክሳዕ ክንድኡ በዚ ዝምሰጡ ኣይመስልን። ብዛዕባ ኣሜሪካ ዘለዎም እወታዊ ኣረኣእያ ልዑል ምዃኑ ኣብ ቀረባ እዋን ዝተኻየደ መጽናዕቲ ኣፍሮባሮሜተር የርእይ።
እቶም ዓበይትን ኣብ መንግስታት ኣብ መሪሕነት ዝርከቡን ግና ዝተፈለየ ርእይቶ እዩ ስለዘለዎም፡ ኣብ ዝሓለፈ 20 ዓመታት ብፍላይ ንምወላ ትሕተ ቅርጺ ናብ ቻይና ቁሊሕ ምባሎም ንጽርጊያታት፡ ድልድላት፡ መስመራት ባቡር፡ ወደባትን ናይ ኢንተርነት ትሕተ ቅርጽን ብርኡይ ለዊጥዎ እዩ።
ገለ ካብቲ ፕሮጀክትታት ኣካል ናይቲ ቢልዮናት ዶላራት ዝፈሶ ዘሎ ቻይና ቤልት ኤንድ ሮድ ኢኒሽየቲቭ ኮይኑ 46 ሃገራት ኣፍሪቃ ከቲመንኦ ምህላወን ሚስተር ኦቶቦ ይገልጽ።
ሃገራት ምዕራብ ምስዚ ዝዳረግ ዝወሰድኦ ተበግሶ እንተሎ ዝሓትት ሚስተር ኦቶቦ ንምወላ ቻይና ምውድዳር ኣጸጋሚ ምዃኑ የረድእ።
እንተኾነ ግና እቶም ነቶም ዓበይቲ ፕሮጀክትታት ምወላ ንምርካብ ዝግበሩ ውዕላት ግልጽነት ዝጎድሎም ምዃኑ፡ ነታ ኣህጉር ክትከፍሎ ኣብ ዘይትኽእል ዕዳ ናይ ምሽማም ውዲት ኣሎ ንዝብል ጥርጣረታት ዘጋድድ ምዃኑ ሚስተር ኦርላንደር ይሕብር። እንተኾነ ግና እዚ ክልሰሓሳብ ናይ ዕዳ መጻወድያ ሓቅነት ዘይብሉ ምዃኑ ተቓሊዑ እዩ።
ኣብቲ ኣብ መወዳእታ ናይዚ ዓመት ዝቃናዕ፡ ኣብ ነፍሲ ወከፍ ሰለስተ ዓመት ክካየድ ዝጸንሐ፡ መጋባእያ ምትሕብባር ቻይና ኣፍሪቃ  ምፍኳስ ዕዳን ቀረብ ክታበታት ኮቪድ19ን ቀንዲ ዛዕባታት ክኾኑ ከም ዝኽእሉ ይግመት።
ዲፕሎማሲ ክታበት
እቲ ለበዳ ካብ ዝተኸስተሉ እዋን ጀሚሩ፡ ካብ ቻይና ዝተለገሰ ኣገዳሲ ሓገዛት፡ ውልቃዊ ንዋት መከላኸሊን ኣብ ቻይና ዝፈረዩ ክታበታትን ይመጹ ምህላዎም ንምምልካት፡ ባንዴራ ቻይና ኣብታ ኣህጉር ኣብ ዝርከቡ ዝተፈላለዩ መዕርፎ ነፈርቲ ከንበልብል ተራእዩዩ።
ዲፕሎማሲ ክታበት ቻይና ዛጊት ን13 ሃገራት ኣፍሪቃ ዝበጽሐ ኮይኑ፤ ገሊአን ክዕድግኦ እንከለዋ ገለ ድማ ተለጊሱለን እዩ።
ብመንጽር እዚ፡ ካብ ብሪጣንያ ኮነ ሕቡራት መንግስታት ኣሜሪካ፡ ብመገዲ ኮቫክስ እንተዘይኮይኑ፡ ቀጥታዊ ዝኾነ ሓገዝ ኣይተራእየን። እቲ ብቻይናውን ዝሕገዝ ተበግሶ ኮቫክስ ኣብ 41 ሃገራት ኣፍሪቃ 18 ሚልዮን ብልቃጥ ክታበታት ዘርጊሑ ኣሎ።
ምንጪ ስእሊ
ሃገረ ዙምባቡ ሓንቲ ካብተን ኣብ ቻይና ዝፈረየ ክታበት ኮሮናቫይረስ ትጥቐም ዘላ ሃገር እያ
ሓያላት ሃገራት ንክታበታት ኮቪድ19 ከም መሳርሒ ብምጥቃም ጽልውአን ኣብ ዙርያ ዓለም ንምሕያል ይፍትና ኣለዋ።
ኣብ ወርሒ መጋቢት ጸሓፊ ጉዳያት ወጻኢ ብሪጣንያ ዶሚኒክ ራብ፡ ዘይማዕበላ ሃገራት ኣብ ክንዲ እቲ ካብ ቻይናን ሩስያን ዝመጽእ ክታበት ነቲ ወርቃዊ ደረጃ ዘለዎ ዝበሎ ክታበት ክጽበያ እዩ ተማሕጺኑ።
ሓድሽ ጸሓፊ ጉዳያት ወጻኢ ኣመሪካ ኣንቶኒ ብሊንከን ንትምህርቲ ናብ ኣመሪካ ንዝኸዱ ኣፍሪቃውያን ተማሃሮ ኣብ ዘስምዖ ቃል
ንሕና ንዝኾነ ኣካል ካብ ኣመሪካን ቻይናን ሓዲአን ክመርጽ ንሓትት የሎናን፤ እንተኾነ ግና ነዞም በዳህቲ ሕቶታት ክትሓቱ፡ ኣዕሚቕኩም ክትፍሕሩ፡ ግሉጽነት ክህሉ ክትጠልቡን ብዛዕባ ውልቅኹምን ሃገርኩምን እኹል ሓበሬታ ሒዝኩም ክትውስኑ ኢና ነተባብዓኩም ኢሉ።
ምንጪ ስእሊ
ኬንያ ትሰርሖ ዘላ ምዕቢል ጽርግያ ቻይና እያ ትምውሎ ዘላ
ምዕራባውያን ሓይልታት ኣብ ጉዳይ ልቓሕን ትሕተ ቅርጽን ምስ ቻይና ክወዳደሩ ከም ዘይኽእሉ ይፈልጡ እዮም። ነቶም ሓገዝ ቻይና ዝቕበሉ ኮነ ምስ ቤይጂን ንዝወገኑ ኪንዮ ደሞክራሲን ካብ ብልሽውና ነጻ ዝኾነ ወፍርን ክገብራ ምጽዋዕ ካልእ ዝተወስደ ዓጸፋ የሎን።
በዚ ድማ ኣብ ቀረባ እዋን፡ ከምቲ ኣብ 2019 መራሒት ሚያንማር ዝነበረት ኣንሳንሱቺ ኣብ ልዕሊ ኣስላም ሮሂንግያ ፈጺማቶ ንዝበተባህለ ገበን ኣመልኪቱ ሚኒስተር ፍትሒ ጋምብያ ክሲ ዝመስረትላ፤ ዝኾነት ኣፍሪቃዊት ሃገር መራሒ ቻይና ኣብ ልዕሊ ዊገር ብዝነበሮ ኣተሓሕዛ ናብ ዓለም ለኻዊ ቤትፍርዲ ዘ ሄግ ክትወስዶ እያ ኢልካ ምሕሳብ ዘይመስል እዩ።
ተበግሶ ሚኒስተር ፍትሒ ጋምብያ ኣቡባካር ታማዶ፡ ደገፍ ናይቲ 57 ኣባል ሃገራት ዘለዎ ትካል እስላማዊ ምትሕብባር ክረክብ እንከሎ 27 ካብአን ሃገራት ኣፍሪቃ እየን ነይረን።
እቲ ብሃገራት ምዕራብ ድጋፍ ዝረኸበ ተበግሶ፡ ዓለምለኻዊ ቤትፍርዲ ፍትሒ፡ ሚያንማር ምጽናት ዓሌት ከይፍጸም ክትከላከል ኣዚዙ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ብዙሓት ሃገራት ኣፍሪቃ እኹል ክታበት ኮሮናቫይረስ ንምርካብ ኣብ ዝጽገማሉ ዘለዋ እዚ እዋን ገለ ሃገራት ግን ብኣሽሓት ዝቑጸር ብልቃጥ ክታበት ከይተጠቐማሉ መዓልቲ ይሓልፎ ኣሎ።
ኣየኖት ሃገራትየን ኣብ ረብሓ ዘይወዓለ ክታበት ዘለወን
ማላዊ ኣስታት 16000 ብልቃጥ ክታበት ኮሮናቫይረስ ኦክስፎርድኣስትራዜኔካ ክተርፋ ከሎ፤ ኣብ ደቡብ ሱዳንውን 59000 ኣብ ረብሓ ኣይወዓለን። ኩሎም ድማ ብ13 ሚያዝያ ኣቆጻጽራ ኣውሮጳ መዓልቲ ሓሊፍዎም ኣሎ።
እተን ሃገራት እቲ ክታበት ብሕብረት ኣፍሪቃ ኣቢሉ ዝተለገሰለን ኮይኑ፤ ውሑስ ብዝኾነ መገዲ ናይ ኣገልግሎት እዋኑ ምንዋሕ ዝከኣል እንተኾይኑ ምርመራ ክሳብ ዝግበር ንኽዕቅብኦ ካብ ትካል ጥዕና ዓለም ንዝቐረበለን ሓሳብ ብምንጻግየን ከዕንውኦ ዝወሰና።
ዴሞክራሲያዊት ሪፐብሊክ ኮንጎውን ፍትሓዊ ክፍፍል ክታበት ንኽህሉ ብዝተወደበ መስርሕ ኮቫክስ ኣቢሉ ንዝቐረበላ ኣስታት 17 ሚልዮን ክታበት ኦክስፎርድኣስትራዜኔካ ከምዘይትጥቀመሉ ወግዓዊ ገይራላ።
ካብቲ ዝቐረበላ ሓገዝ ክታበት ድማ ነቲ 1000 ጥራሕ ኣብ ረብሓ ከምዘውዓለቶ ተፈሊጡ።
ዝበዝሕ ካብቲ ዘይተጠቐምትሉ ክታበት ኣብ 24 ሰነ ናይ ኣገልግሎት እዋኑ ስለዘብቅዕ ናብ ሃገራት ቶጎን ጋናን ክለኣኽ ተወሲኑሎ።
ንምንታይ ዘይተጠቐማሉ
ብኦክስፎርድኣስትራዜኔካ ዝፈሪ ክታበት ካብቲ ዝፈረየሉ መዓልቲ ጀሚሩ ንዝቕጽሉ ሽድሽተ ኣዋርሕ መጠነኛ ዛሕሊ ኣብ ዘለዎ ቦታ ክዕቀብ ይኽእልዩ።
ሕብረት ኣፍሪቃ ኣብ ወርሒ ለካቲት ናብ ደቡብ ኣፍሪቃ ዝኣተዉ ክታበታት ዘከፋፈለ ኮይኑ፤ መዓልቲ ኣገልግሎቶም ከኣ ብ13 ሚያዝያ የብቅዕ ነይሩ።
መንግስቲ ደቡብ ኣፍሪቃ ግን ኣብታ ሃገር ንዘሎ ዓይነት ቫይረስ እኹል ምክልኻል ክገብር ከምዘይክእል ስግኣቱ ብምግላጽ ኣብ ረብሓ ከይውዕል ምውሳኑ ይፍለጥ።
ኣብ መዛዘሚ ወርሒ መጋቢትውን ናብ ካልኦት ሃገራት ኣፍሪቃ ዝዕደል ሓደ ሚልዮን ክታበት ንሕብረት ኣፍሪቃ ተሸይጡሉ ነይሩ።
ከም ሱዳን ዝበላ ሃገራት ግን ብዛዕባ ግዜ ኣገልግሎቱ ዘብቕዓሉ መዓልቲ ሓበሬታ ኣይተወሃበናን ክብላ ኣፍሊጠንየን።
ናይጀርያውን ቅድሚ እቲ ናይ ኣገልግሎት እዋኑ ዝኣኽለሉ መዓልቲ ንኹሉ እቲ ክታበት ተጠቒማ ክትውድኦ ከምዘይትኽእልያ ገሊጻ።
በዚ ምኽንያት ከኣ ናብ ጎረባብቲ ዝኾነ ሃገራት ቶጎን ጋናን ክውሰዱ ዝተወሰነ ኮይኑ ገሊኦም ክታበታት ከኣ ናብ ጀማይካ ተላኢኾምዮም።
ትካል ጥዕና ዓለም ከምዝሕብሮ፡ ቶጎን ጋምቢያን ጥራይ መዓልቲ ቅድሚ ምእኻሉ ንኹሉ እቲ ክታበት ተጠቒመናሉ ኣለዋ። ኣብ ካልኦት ሃገራት ንዘሎ ኩነታት ብዝምልከት ግን ዝቐረበ ሓበሬታ የለን።
ኣብ ምጥቃም እቲ ክታበት ንምንታይ ምድንጓይ ኣጋጢሙ
ኣባል መሪሕነት ትካል ጥዕና ዓለም ፊዮና ኣቱሄብወ ከምእትብሎ፤ መብዛሕቲኤን ሃገራት ነቲ ክታበት ቅድሚ ምቕባለን እኹል ምድላው ኣይገበራን ጸኒሔን።
ቅልጡፍ ዘይኮነ ወፍሪ ክታበት ክንርእይ ካብ ዘይከኣልናሎም ምኽንያት ሓደ እዚ እዩ ኢላ።
ገለ ሃገራት ከኣ ፋይናንሳዊ ብድሆታት ኣለወን።
ሓላፊ ማእኸላት ቁጽጽር ሕማማት ኣፍሪቃ ጆን ኬንጋሶንግ ከምዝብሎ፡ ሃገራት ብዝሒ ሰብሞያ ጥዕና ንኽውስኻን ቀረባት ናውቲ ሕክምና ከማልኣን ሓገዝ ክረኽባ ኣለወን።
መዓልቱ ኽሓልፍ ዝቐረበ ወይ ዝሓለፎ ክታበታት ዘለወን ሃገራት ድማ ንትካል ጥዕና ዓለም ወይ ማእኸል ቁጽጽር ሕማማት ኣፍሪቃ ክሕብራ ኣዘኻኺሩ።
ኣብ ዴሞክራሲያዊት ሪፐብሊክ ኮንጎ ድኹም ስርዓት ጥዕና ምህላዉ ጥራይ ኣይኮነን እቲ ምኽንያት፤ እቲ ጸገም ክታበት ናብ ኣጸገምቲ ቦታታት ንምብጻሕ ዘኽእል ኣገልግሎት መጓዓዝያ ኣዝዩ ዝደኸመ ምዃኑ እዩ።
ስግኣት ክታበት
ገለ ሰብሞያን ፖለቲከኛታትን ነቲ ኣብ ብዙሓት ሃገራት ኣፍሪቃ ዝፍጠር ዘሎ ምድንጓይ ወፍሪ ክታበት ምስቶም ኣብ ውሕስናን ውጽኢታውነትን ክታበታት ዝለዓሉ ስግኣታት የተሓሓዝዎ።
ንሰባት ክተእምን ጊዜ ዝወስድዩ ይብል ሚንስተር ጥዕና ሰራልዮን ኣውስቲን ደምቢ ንቢቢሲ ኣብ ዝሃቦ ርእይቶ።
ሙሁር ስነቫይረስ ማላዊ፡ ጋማ ባንዳዌ ብወገኑ ኣብቲ ክታበት እምነት ዘይምሕዳር ኩሉ እቲ ዝቐረበ ክታበት ኣብ ረብሓ ከይውዕል ምኽንያት ኮይኑሎ ክብል ነቲ ኣብ ሃገሩ ዘሎ ኩነታት የረድእ።
ደቡብ ኣፍሪቃውን ንክታበት ኦክስፎርድኣስትራዘኔካ ምስ ስግኣት ምርጋእ ደም ብዝተሓሓዝ ደው ክተብሎ ኣብ ውሳነ ምብጽሓ ምስቶም ዝግለጹ ስግኣታት ዝጥቀስዩ።
ኣብ ክታበት ኮቪድ19 ዘሎ ግንዛበ ንምግምጋም ኣብ 15 ሃገራት ዝተኻየ ሓደ መጽናዕቲ ከምዘመልክቶ ዘይነዓቕ ብዝሒ ዘለዎ ህዝቢ ኣብ ውሕስና እቲ ክታበት ስክፍታ ኣለዎም።
ብማእኸላይ ገምጋም 20 ሚኢታዊት ካብቶም ኣብቲ መጽናዕቲ ዝተሳተፉ ሰባት ነቲ ክታበት ከምዘይወስዱ ገሊጾም። ብርግጽ እቲ ብዝሒ ካብ ሃገር ናብ ሃገር ዝተፈላለየ እዩ፤ ንኣብነት ኣብ ኢትዮጵያ፣ ኒጀርን ቱኒዝያን 10 ሚኢታዊት ካብ ተሳተፍቲ እቲ መጽናዕቲ እዮም ነዚ ዝበሉ። ኣብ ዲሞክራሲያዊት ሪፐብሊክ ኮንጎ ድማ 41 ሚኢታዊት።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ጓል ማሊ ዝኾነት ነብሰጾር ኣደ ቅድሚ ቅድሚ ሕጂ ብዘይተለመደ ኩነታት ኣብ ሓደ ጊዜ ትሸዓተ ቖልዑ ከምዝተገላገለት ተሓቢሩ።
ትማሊ ሰሉስ ሕማም ሕርሲ ተታሒዛ ኣብ ሞሮኮ ናብ ዝርከብ ሓደ ሆስፒታል ዝኣተወት ጓል 25 ዓመት ሓሊማ ሲሴ ሓሙሽተ ደቂኣንስትዮን ኣርባዕተ ደቂተባዕትዮን ብሰላም ተገላጊላላ።
እታ ዜጋ ማሊ ዝኾነት ነብሰጾር ኣደ ናብ ሆስፒታል ምስኣተወት ነቶም ቆልዑ ብተፈጥሮኣዊ መገዲ ዘይኮነስ ብመጥባሕቲ ተሓጊዛ ከምዝወለደቶም ሚንስትሪ ጥዕና ማሊ ሓቢሩ።
ቅድም ክብል ኣብ ሃገራ ማሊ ኮነ ኣብ ሞሮኮ ብኣልትራሳውንድ ኣብ ዝግበረላ ዝነበረ ክትትል ሸውዓተ ቖልዑ ክትወልድ ከምእትኽእል ክሕበረላ ዝጸንሐ ኮይኑ እቶም ክልተ ተወሰኽቲ ድማ በቲ ማሽን ከይተፈለጡ ምጽንሖም ተገሊጹ።
ሚንስተር ጥዕና ማሊ ዶክተር ፋንታ ሲቢ ትማሊ ከምዝገለጸቶ፡ እታ ኣደ ምስ ዝወለደቶም ትሸዓተ ደቃ ኣብ ጽቡቕ ኩነታት ጥዕና ይርከቡ። ድሕሪ ሰሙናት ናብ ገዝኦም ከምዝምለሱውን ኣፍሊጣ።
ውጽኢት ናይቲ ጥንሲ ብዘሕጉስ ኩነታት ንኽፍጸም ዝገበሩ ሰብሞያ ንዝበለቶም ኣባላት ሕክምና ድማ እንቋዕ ሓጎሰኩም ክትብል ንኢዳ።
ንብዙሓት ዘገረመ ጥንሲ ሓሊማ ሲሴ ንቐልቢ መራሕቲ እታ ምዕራብ ኣፍሪቃዊት ሃገርውን ስሒቡሎ። እቶም ሰበሰልጣን ፍሉይ ክትትል ንኽግበረላ ብዝብል ናብ ሞሮኮ ከይዳ ክትሓርስ ከምዝገበሩ ጸብጻብ ሮይተርስ የመልክት።
ወሃቢ ቓል ሚንስትሪ ጥዕና ሞሮኮ ራቺድ ኩዳሪ ንወኪል ዜና ፈረንዳ  ኤ ኤፍ ፒ  ኣብ ዝሃቦ ርእይቶ፡ ቅድሚ ሎሚ ኣብ ሃገሩ ክንድዚ ዝኣክል ብዝሒ ዘለዎም ህጻናት ዝሓረሰት ኣደ ብዛዕባ ምንባራ ከምዘይፈልጥ ተዛሪቡ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ቤት ምኽሪ ጸጥታ ሕቡራት ሃገራት
ቤት ምኽሪ ጸጥታ ሕቡራት ሃገራት፡ ኣብ ትግራይ እኹል ረዲኤት እኳ እንተዘይበጽሐ ጻዕሪ ናይ መንግስቲ ኢትዮጵያ ግን ዘተባብዕ እዩ ኢሉ።
ቤት ምኽሪ ጸጥታ ሕቡራት ሃገራት ንኢትዮጵያ ኣመልኪቱ ኣብ ዘውጽኦ ናይ መጀመርታ ጸብጻብ፡ ኣብ ክልል ትግራይ ዝተፈጸመ ምህጋስ ሰብኣዊ መሰላት ዘተሓሳስብ እዩ ድሕሪ ምባል፡ ኣባላት ሃገራት እቲ ቤት ምኽሪ ልኡላውነትን ፖሎቲካዊ ናጽነትን ኢትዮጵያ ከምዘኽብራ ሓቢሩ።
ወኪል ኢትዮጵያ ኣብ ሕቡራት ሃገራት፡ ኣባላት ቤት ምኽሪ ጸጥታ ሕቡራት ሃገራት ንዝሃቦ ደገፍን ሃኒጺ ርእይቶን ኣመስጊኑ።
ኣብ ፈለማ ወርሒ ሕዳር 2020 ሓይልታት ጸጥታ ትግራይ ኣብ ልዕሊ ኣብቲ ክልል ዝነበሩ መዓስከራት ሰራዊት ፈደራል መጥቃዕቲ ድሕሪ ምኽፋቶም፡ ቀዳማይ ሚኒስተር ኣብዪ ኣሕመድ ነቲ ኣብቲ ክልል ዝመርሕ ዝነበረ ክልላዊ መንግስቲ ህወሓት ንምእላይ ወታሃደራዊ መጥቃዕቲ ከምዝኸፈተ ይፍለጥ።
ብሰንኪ እቲ ኲናት ብኣማኢት ዝቑጸሩ ሲቪላውያን ሰባት ከም ዝተቐትሉን፡ ብኣማኢት ኣሽሓት ዝቑጸሩ ከም ዝተመዛበሉን ይግለጽ።
ቤት ምኽሪ ጸጥታ ሕቡራት ሃገራት ትማሊ ኣብ ዘውጽኦ መግለጺ፡ እቲ ኣብ ትግራይ ተፈጺሙ ዝብሃል ምግሃስ ሰብኣዊ መሰላት ከምኡ እውን ተኸሲቱ ዘሎ ሰብኣዊ ቅልውላው ከምዘተሓሰሰቦ ብምግላጽ፡ መንግስቲ ኢትዮጵያ ሰብኣዊ ሓገዛት ንምቅራብን፡ ሰብኣዊ ሓገዛት ንኽቀርብን ዝገብሮ ዘሎ ጻዕሪ ዝምስገን እዩ ኢሉ።
እቲ ቤት ምኽሪ ጸጥታ ሕቡራት ሃገራት ኣብቲ ክልል ብመንገዲ ሕቡራት ሃገራት እኹል ሰብኣዊ ሓገዛት ክቐርብ ኣለዎውን ኢሉ።
ቤት ምኽሪ ጸጥታ ሕቡራት ሃገራት፡ ኣብ ትግራይ ዘሎ ጉድለት ናይ ጸጥታ፤ ሰብኣዊ ሓገዛት ናብ ኩሉ ከይባጻሕ ዕንቅፋት ፈጢሩ ከምዘሎውን ሓቢሩ።
እቲ ኣብ ክልል ትግራይ ተፈጺሙ ዝብሃል ጾታዊ ዓመጽ ዘርከቦ ምጥሓስ ሰብኣዊ መሰላት ብዘይሻራውያን ክጻረን እቶም ፈጸምቱ ኣብ ፍርዲ ክቐርቡን እቲ ኮምሽን ብምጽዋዕ፡ ኮምሽን ሰብኣዊ መሰላት ኢትዮጵያን ኮምሽን ሰብኣዊ መሰላት ሕቡራት ሃገራትን ብሓባር ኮይኖም ምጽራይ እቲ ገበናት ከካይዱ ሓንጎፋይ ኢሉ ከምዝተቐበሎ ሓቢሩ።
እቲ ቤት ምኽሪ፡ ዓለምለኻውያን ሕጋጋት ክኽበሩ ከምዘለዎም ብምልባው፡ ከም ኢጋድን ሕብረት ኣፍሪቃን ዝኣመሰላ ውድባት ነቲ ቅልውላው ንምፍታሕ ዝወስድኦ ተበግሶ ደገፉ ከምዘበርክት ገሊጹሎ።
ቤት ምኽሪ ጸጥታ ሕቡራት ሃገራት፡ ንኢትዮጵያ ኣመልኪቱ ብተደጋጋሚ እኳ ክእከብ እንተጸነሐ ኣብ ሓደ ሓባራዊ ስምምዕ ክበጽሕ ከምዘይጸነሐ ይዝከር።
እቲ ቤት ምኽሪ ኣብ ወርሒ ለካቲት ኣብ ጉዳይ ኢትዮጵያ ኣመልኪቱ ኣብ ዝገበሮ ኣኼባ በዘይ ስምምዕ ከምዝተበተነ ንዲፕሎማስያውያን ምንጭታት ብምጥቃስ ኤኤፍፒ ኣቃሊሑ ነይሩ።
እቲ ቤት ምኽሪ፡ ኣብ ትግራይ ዝተወለዐ ኵናት ልኡላዊነት ናይ ኢትዮጵያ ብዘረጋግጽ መንገዲ ደው ክብልን ሰብኣዊ ሓገዝ ክግብርን ዝብል ዝርከቦ መግለጺ ከውጽእ ኣብ ዝፈተነሉ ብናይ ቻይናን ሩስያን ተቓውሞ እቲ መግልጺ ክወጽእ ኣይከኣለን።
ሩስያን ቻይናን እቲ መግለጺ ኣብ ውሽጣዊ ጉዳይ ናይ ኢትዮጵያ ምትእትታውዩ ብምባል እየን ተቃዊመንኦ።
ብተመሳሳሊ ኣብ ኢትዮጵያ ዝርከብ ኤምባሲ ሩስያ፡ ኣመሪካ ኣብ ውሽጣዊ ጉዳያት ናይ ኢትዮጵያ ኢዳ ከይተእቱ ሓቲቱ ነይሩ እዩ።
ቤት ምኽሪ ጸጥታ ሕቡራት ሃገራት 15 ሃገራት ዝሓቐፈዩ።
ካብትን 15 ሃገራት እተን ሓሙሽተ ሃገራት ፍሉይ መሰል ሕርያ ናይ ድምጺ ዘለወን ኮይን፡ እተን ዝተረፋ ዓሰርተ ሃገራት ዓመት ዓመት ዝቀያየር እየን።
እተን ፍሉይ መሰል ሕርያ ዘለወን ሃገራት ኣመሪካ፡ ሩስያ፡ ዓባይ ብርጣንያ፡ ፈረንሳን ቻይናን እየን።
እተን ዝተረፋ ዓሰርተ ሃገራት ኸኣ ኢስቶንያ፡ ህንዲ፡ ኣየርላንድ፡ ኬንያ፡ ሜክሲኮ፡ ኒጀር፡ ኖርወይ፡ ሴንት ቪንሰንት ኤንድ ዘ ግሬናዲንስ፣ ቱኒዚያን ቬትናምን እየን።
ኣመዓባብላ ኣብ ትግራይ ዘሎ ኵናት
ኣብ መንጎ ፈደራላዊ መንግስቲ ኢትዮጵያን ብህወሓት ዝምራሕ ዝነበረ መንግስቲ ክልል ትግራይን እናገደደ ዝመጸኣ ፖለቲካውን ሕገመንግስታዊን ምትፍናን ድሕሪ 3 ሕዳር 2020 ናብ ቅሉዕ ኲናት ኣምሪሑ።
ጠንቂ ናይቲ ፖለቲካዊ ምትፍናን ኣብ መጋቢት 2018 ዝጀመረ ኮይኑ ምስ ምምጻእ ቀዳማይ ሚኒስተር ናብ ስልጣንን ምድኻምን ምድፋእን ህወሓት ካብቲ ንልዕሊ 27 ዓመታት ብዓብላልነት ዓትዒትዎ ዝነበረ ፈደራላዊ ስልጣንን ዝተኣሳሰርዩ።
ኣብ ሕዳር 2019፡ ኢህወዴግ ውሁድ ገዛኢ ሰልፊ ክኽውን ድሕሪ ምውሳኑ፡ ህወሓት ነቲ ውሳነ ስለ ዘይተቐበሎ ከም ዝወጽእ ኣነጺሩ።
ኣብ ወርሒ ሕዳር ናይቲ ዓመት ኢህወዴግ ናብ ብልጽግና ምስተቐየረ ድማ እቲ ፖለቲካዊ ፍትሕ ወግዓዊ ኮይኑ።
በዚ ድማ ብልጽግና ገዛኢ ሰልፊ ኮይኑ፡ ህወሓት ከኣ ከም ተቓዋሚ ሰልፊ ኣንጻር እቲ ብዶር ኣብዪ ዝምራሕ ብልጽግና ደው ኢሉ።
ኣብ መጋቢት 2020 ሃገራዊ ቦርድ ምርጫ ነቲ ኣብ ወርሒ ነሓሰ ናይቲ ዓመት ክካየድ ተወጢኑ ዝነበረ ሃገራዊ ምርጫ ኢትዮጵያ ብሰንኪ ለበዳ ኮሮናቫይረስ ከም ዝተናውሐ ድሕሪ ምግላጹ፡ ህወሓት ነቲ ለበዳ ብዝከላኸል ኣገባብ ክካየድ ይኽእልዩ ዝብል ምጉት ብምልዓል ነቲ ምንዋሕ ኣይተቐበሎን።
እቲ ኣብ ወርሒ መስከረም ናይቲ ዓመት ዕድመ ስልጣኑ ከብቅዕ ዝነበሮ ቤት ምኽሪ ፈደረሽን ንውሳነ ኮሚሽን ምርጫ ብምርዓም፡ ዕድመ ስልጣን ፈደራላውን ክልላውን መንግስታት ክናዋሕ ውሳነ ኣሕሊፉ።
ህወሓትን እቲ ንሱ ዝመርሖ ክልላዊ መንግስቲ ትግራይን ብወገኖም፡ እቲ ውሳነ ዘይሕገመንግስታዊን ዘይሕጋውን ብምባል ንውሳነ ናይቲ ቤትምኽሪ ነጺግዎ።
ነቲ ብቀዳማይ ሚኒስተር ኣብዪ ዝምራሕ ፈደራላዊ መንግስቲን ክልቲኡ ባይቶታትን ኣፍልጦ ከም ዘይህቦምውን ኣፍሊጡ።
እቲ ውሳነ ቅድሚ ምሕላፉውን፡ እታ ኣፈጉባኤ ናይቲ ቤት ምኽሪ ዝነበረትን ኣባል ፈጻሚ ስራሕ ህወሓትን ዝነበረት ወሮ ኬርያ ኢብራሂም እቲ ውሳነ ከይሓለፈ እንከሎ ተቓውሞኣ ንምግላጽ ኣብ ወርሒ ሰነ 2020 ብፍቓዳ ካብ መዝነታ ወሪዳ።
ባይቶ ወከልቲ ህዝቢ ንውሳነ ሃገራዊ ቦርድ ምርጫን ቤት ምኽሪ ፈደረሽንን ድሕሪ ምጽዳቑ ኸኣ፡ ባይቶ ክልል ትግራይ ናይ ባዕሉ ምርጫ ከካይድ ብ12 ሰነ 2020 ወሲኑ።
ሃገራዊ ቦርድ ምርጫ ኢትዮጵያ ነቲ ክልላዊ ምርጫ ከካይዶኳ ብወገን ትግራይ ጠለብ ቀሪቡሉ እንተነበረ፡ ስለዝነጸጎ፡ ቤት ምኽሪ ክልል ትግራይ ናይ ባዕሉ ኮሚሽን ምርጫ ከቕውም ተገዲዱ።
ብ9 መስከረም 2020 ድማ ምሉእ ብምሉእ ህወሓት ዝተዓወተሉ ክልላዊ ምርጫ ተኻይዱ።
ድሕሪዚ ክልቲኦም ወገናት ኣፍልጦ ተነፋፊጎም፡ ኣብ ናይ ቃላት ውግእ ኣትዮም።
እቲ ዝነበረ ወጥርን ምትፍናንን እናገደደ ድሕሪ ምምጽኡ ድማ፡ ተኽእሎ ኵናት እናዓበየ መጺኡ።
ብወገን ህወሓት፡ ዝርርብ ክካየድ እንተኾይኑ፡ ቀዳማይ ሚኒስተር ኣብዪ መሰጋገሪ መንግስቲ ክምስርት፡ ናይ ፖለቲካ እሱራት ክፈትሕን ሃገራዊ መድረኽ ዘተ ክፍጠርን ዝብል ቅድመ ኵነት ቀሪቡ።
እንተኾነ ግን፡ እቲ እናኸረረ ዝመጸ ምትፍናንን ወጥሪን ኣብ መጀመርታ ወርሒ ሕዳር 2020 ናብ ቅሉዕን ሰፊሕን ኲናት ኣምሪሑ፡ ኣብቲ ክልል ከቢድ ቅልውላዉ ፈጢሩ ይርከብ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ኣብ ክልል ኣምሓራ ዞባ ሰሜን ሸዋ ዘጋጠመ ጉዳይ ኮይኑ ዘዕብይኣ ዘይወለድኣ ጓለን ቀቲለን ብዝብል ናይ 20 ዓመት ማእሰርቲ ተፈሪድወን ኣብ ቤት ማእሰርቲ ን ሓሙሽተ ዓመታት ከም ዝጸንሓ ሓበሬታ ፖሊስ የመልክት።
ወይዘሮ ኣዛለች ቤታ ብድሕሪ ዝተፈረደን ፍርዲ ን5 ዓመት ኣብ ቤት ማእሰርቲ ከም ዝጸንሓ መምርሒ ኣብያተ ህንጸት ዞባ ሰሜን ሸዋ ንቢቢሲ ሓቢሩሎ።
በዓል ሞያ ህዝባዊ ርክባት እቲ መምርሒ ኮማንደር ደበበ መኩሪያ ከም ዝሓበሮ፡ ብሓሶት ተመስኪሩወን ኣብ ማእሰርቲ ዝጸንሓ ወይዘሮ ኣዛለች ክፍትሓ ክውሰን ዝኸኣለ እታ ተቐቲላ ዝተበሃለት መንእሰይ ብህይወት ከም ዘላ ስለ ዝተረጋገጸዩ።
በዚ ምኽንያት ከኣ ካብ ገበን ነጻ ከም ዝኾና ተረጋጊጹ ኢሉ።
ኣብ 2007 ኣቆጻጽራ ኢትዮጵያ ኣብ ቀይዲ ዝወዓላ እተን ኣደ ብዘይፈጸምኦ ገበን ኣብ ማእሰርቲ ከም ዝጸንሐ ዝሓበረ እቲ ኮማንደር ሕዚ ንኽፍትሓ ናብ ናይ ይቕረታ ቦርድ መመልከቲ ደብዳበ ከም ዝተልኣኸ ተዛሪቡ።
ቦርድ ይቕሬታ ኣብ ዝሃቦ ምላሽ ንናተን ጉዳይ ብዝብል ጥራይ ክንእከብ ኣይንኽእልን፤ ኣገዳሲ ሰነዳት ንመስከረም ዝቐርብ እንተኾይኑ እምበር ሕዚ ንፈትሖ ነገር የለን ምባሉ ኮማንደር ደበበ ንቢቢሲ ገሊጹ።
ዘይተፈጸመ ገበንን ናይ ሓሶት መሰኻኽርን
ወይዘሮ ኣዛለች ቅድሚ እቲ ገበን ምስ በዓል ገዝአንን ሰለስተ ደቂ በዓል ገዝአንን ይነብራ ነይረን።
ንሶም ምስሞቱ ግን ምስቶም ዘይወለድኦም ቆልዑ ዝነበረን ርክብ እናሓርፈፈ ይኸይድ።
ኣብ 2006 ኣቆጻጽራ ኢትዮጵያ ገበን ተፈጺሙ ክብሃል እንከሎ፡ ወይዘሮ ኣዛለች ብፍላይ ምስታ ሞይታ ዝተባህለት ጓል በዓልቤተን ጽቡቕ ርክብ ኣይነበረንን።
እቲ ዘይምርድዳእ እናኸፍአ ብምኻዱ ድማ እታ ቖልዓ ካብ ገዛ ትወጽእ።
ሽዑ ወይዘሮ ኣዛለች ጓለን ከም ዝጠፍአት ንኣኮታታ ብምሕባር ንክእልሽዋኳ እንተነገርኦም እቶም ኣኮታታ ግን ነዚ ከይገበሩ ምትራፎም እቲ ኮማንደር የረድእ።
እታ መንእሰይ ጠፊኣ ካብ ዝበሃል ድሕሪ ሓደ ዓመት ድማ ኣብቲ ወረዳ ዝርከብ ፖሊስ ነተን ኣደ ኣብ ቁጽጽር ኣውዒሉ ምጽራይ ከካይድ ጀሚሩ።
ወይዘሮ ኣዛለች ንጓል በዓልገዛኣ ብምቕታል ናብ ሽቓቕ ኣእቲዋታ ብዝብል ስለ ዝተጠርጠረትዩ ምጽራይ ክካየድ ዝጀመረ ብምባል ነቲ ዝነበረ ኩነታት ይዝክር ኮማንደር ደበበ።
ፖሊስ እተን ኣደ ኣብ ዝነብራሉ ገዛ ኣብ ዝርከብ ሽቓቕ ፈተሻ ኣብ ዘካየደሉ እዋን ናይታ ተቐቲላ ዝተባህለት ቖልዓ ደምቢ ክዳን ትምህርትን ናይ ሰብ ጸጉርን ረኺቡ ነይሩ።
ንሰን በቲ ገበን ተጠርጢረን ኣብ ዝተኣሰራሉ እዋን ናይቲ ዝነብራሉ ከባቢ ህዝቢ ሰልፊ ብምክያድ ክቕተላ ሓቲቱ ምንባሩውን ይዝክር።
ንሰን ብወገነን እናበኸያ ነቲ ገበን ከም ዘይፈጸምኦ ከረድኣ ይፍትና ነይረን።
ኣብ ዞባ ሰሜን ሸዋ ኣብ ዝርከብ ቤት ፍርዲ ዝቐረቡ መሰኻኽር እውን ወይዘሮ ኣዛለች ንዘዕበይኣ ጓል በዓል ቤተን ከም ዝቐተልኣ ቃል ምስክርነት ሂቦም።
በዚ መሰረት ነቲ ጉዳይ ክምርምር ዝጸንሐ ቤት ፍርዲ እተን ኣደ ነቲ ገበን ፈጺመንኦ እየን ብዝብል 20 ዓመት ክእሰራ በይኑ።
መዋቲት ብህይወት ተረኺባ
ወይዘሮ ኣዛለች ን5 ዓመት ዝኣክል ኣብ ቤት ማእሰርቲ ምስጸንሓ፡ ኣብ ወርሒ ለካቲት 2013 ኣቆጻጽራ ኢትዮጵያ እታ ተቐቲላ ዝተበሃለት መንእሰይ ኣብ እንዳኣዝማዳ ተራእያ።
ንሳ ኣብ ክልል ደቡብ ኢትዮጵያ ንዓመታት ጸኒሓ ከም ዝተመለሰትዩ ዝዝረብ።
ነዚ ሓበሬታ ምስ ሰምዑ ናብ ሓፈሻዊ ቤት ፍርዲ ክልል ኣምሓራን ቤት ጽሕፈት ፍትሕን ደብዳበ ከም ዝጸሓፉ ዝዛረብ ኮማንደር ደበበ ዝምልከቶም ኣካላት መንግስቲ እታ ሞይታ ዝተባህለት ውልቀሰብ ብህይወት ምህላዋ ከረጋግጹ ከም ዝተገበረ የረድእ።
እታ ውልቀሰብ ብህይወት ከም ዘላ ዝሕብር ናይ 19 ሰባት ቃል ምስክር ብምውሳድ ከምኡውን ስድርኣ ጓልና ብህይወት ኣላ ብምባሎምን ክነረጋግጽ ኪኢልና ኢሉ።
እቲ ኮማንደር ነተን ብዘይተፈጸመ ገበን ሓሙሽተ ዓመታት ኣብ ቤት ማእሰርቲ ከሕልፋ ዝተገደዳ ኣደ ብነጻ ንምፍናው ናብ ቦርድ ይቕሬታ ንዝተልኣኸ ደብዳበ ብዝተወሃበ ምላሽ ሕጉስ ኣይኮነን።
ፍትሒ ይዛባዕ ከም ዘሎ ብምግላጽ ንሳ ብዘይጥፍኣታ ኣብ ማእሰርቲ ትርከብ፤ እቲ ጉዳይ ብጣዕሚ ዘሕዝንዩ ክብል ነቲ ኩነታት ኣረዲኡ።
ብናይ ሓሶት ምስክር ተፈሪድዎም ኣብ ቤት ማእሰርቲ ዝርከቡ ሰባት ማዕረ ከም ካልኦት እሱራት ብይቕሬታ ድዮም ዝፍትሑ ወይስ ጥፍኣተኛታት ከም ዘይኮኑ ምስ ተረጋገጸ ብቕልጡፍ ይፍትሑ ዝብል ኣብ ኣዋጅ ብንጹር ዝተቐመጠ ነገር ከም ዘየለ ዝዛረብ እቲ ኮማንደር እዚ ድማ ጸገም ከም ዝኾነ ሓቢሩ።
ተሞክሮ ካልኦት ሃገራት
ኣብ ኢትዮጵያ ኮነ ኣብ ካልኦት ሃገራት ሰባት ብዝተጋገየ ክሲ ተፈሪድዎም ንነዊሕ ዓመታት ኣብ ማእሰርቲ ክጸንሑን ክፍትሑን ዝተለመደ ነገርዩ።
ኣብ ኣሜሪካ ካሊፎርኒያ ብናይ ሓሶት ክሲ 38 ዓመታት ተኣሲሩ ብ2019 ዝተፈትሐ ውልቀሰብ ናይ 21 ሚልዮን ዶላር ካሕሳ ተኸፊልዎ ነይሩ።
ክሬግ ኮሊ ዝተባህለ ወዲ 71 ኣቦውን ኣብ ኣሜሪካ ግዝኣት ካሊፎርኒያ ብ1978 ንመሓዝኡን ወዱን ቐቲሉ ብዝብል ተፈሪድዎ ነዊሕ ዓመታት ኣብ ማእሰርቲ ክጸንሕ ተገዲዱዩ።
ብ2017 ምርመራ ዲ ኤን ኤ ምስተገበረ ድማ ካብቲ ገበን ነጻ ኮይኑ ስለ ዝተረኸበ ተፈቲሑ።
ኣብ ኣወስትራልያ ንሓደ ኣዛዚ ፖሊስ ቀቲልካ ብዝብል ን19 ዓመታት ኣብ ማእሰርቲ ዝጸንሐ ውልቀሰብ ናይ 7 ሚልዮን ዶላር ካሕሳ ተኸፊልዎዩ።
ንሱ ዕድመ ልክዕ ማእሰርቲ ተፈሪድዎዩ ንዓመታት ኣብ ማእሰርቲ ጸኒሑ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ምንጪ ስእሊ
ፕረዚደንት ሩስያ ቭላድሚር ፑቲን ነቲ ኣብ ሃገሩ ዝፈረየ ክታበት ኮሮናቫይረስ ልክዕ ከም ክላሽንኮቭ ዘተኣማምን ጠበንጃዩ ክብል ገሊጽዎ።
ንሱ ነዚ ዝበለ ትማሊ ሓሙስ ምስ ምኽትል ቀዳማይ ሚኒስተር ታትያና ጎሊኮቫ ብቪድዮ ኣብ ዝገበሮ ዝርርብዩ።
ሰብመዚ ጥዕና እታ ሃገር ትማሊ ነቲ ሓደ ጊዜ ጥራይ ዝወሃብ ዓይነት ክታበት ኮሮናቫይረስ ስፑትኒክ ቪ ኣፍልጦ ብምሃብ ብድሕሪ ምምዝጋቦምዩ ፑቲን ነቲ ርእይቶ ዝሃበ።
ነቲ ክታበት ድማ ምስቲ ኣብ እዋን ሶቪየትሕብረት ዝተመሃዘ ግን ከኣ ክሳብ ሎሚ ተፈላጥን ብስፍሓት ኣብ ኣገልግሎት ዝውዕል ዘሎን ዓይነት ጠበንጃ ኣነጻጺርዎሎ።
ክታበት ስፑትኒክ ቪ ዝተዳኸሙ ቫይረሳት ብምጥቃም ብዘይጎድእ መገዲ ዝስራሕ ዓይነት ክታበት ኮይኑ እቶም ቫይረሳት ናብ ሰብነት ሰባት ክኣትው ይግበር።
ኣብ ዝሓለፈ ዓመት ናብ ረብሓ ክውዕል ዘፍቅድ ቅልጡፍ ኣፍልጦ ምስተወሃቦ ነቐፌታታትኳ እንተቐረበ ምምሕዳር ፑቲን ግን ነቲ ነቐፌታታት ቦታ ኣይሃቦን።
ጸኒሖም ዝተገበሩ ፈተነታታት ድማ እቲ ክታበት ንኮቪድ19 ብዝለዓለ ደረጃ ናይ ምክልኻል ዓቕሚ ከምዘለዎ ኣረጋጊጾም።
እቲ ብኽልተ ዙር ዝወሃብ ዓይነት ክታበት ስፑትኒክ ቪ ኣብዚ እዋን ኣብ ብዙሓት ሃገራት ተቐባልነት ዝረኸበ ኮይኑ እቲ ሓደ ጊዜ ጥራይ ዝወሃብ ዓይነት ድማ ኣብ ሩስያ ጥራይ ትማሊ ፍቓድ ተዋሂብዎሎ።
ኣፍረይቲ እቲ ክታበት ኣብ ዝሃብዎ መግለጺ፡ እቲ ኣብ ሓደ ጊዜ ጥራይ ዝወሃብ ክታበት 794 ሚኢታዊት በቲ ቫይረስ ናይ ምትሓዝ ኣጋጣሚ ከምዝንኪ ሓቢሮም።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
ብተደጋጋሚ ጥንሲ ዝኸዳ ዶሪን ቶምፕሶን ኣሮን
ጸለምቲ ደቂኣንስትዮ ካብ ጸዓዱ ብዝዛየደ ንሓደጋ ምኻድ ጥንሲ ዝተቓልዓ ምዃነን መጽናዕቲ ሓቢሩ።
ካብ ሸውዓተ ሃገራት ኣብ ዝተመረጹ 46 ሚልዮን ጥንስታት ዝተኻየደ ዳህሳስ ከምዘመልክቶ ሓደጋ ምኻድ ጥንሲ ብ43 ሚኢታዊት ኣብ ጸለምቲ ከምዝዛይድ ኣመልኪቱ።
ስለዝኾነ ድማ ደቂኣንስትዮ ኣብ ፈላማይ ጥንሰን ምኻድ እንተጋጢምወን ሓገዝ ሰብሞያ ሕክምና ክረኽባ ይግባእ ተባሂሉ።
ኣብዚ እዋን ጥኑሳት ብተኸታታሊ ንሰለስተ ጊዜ ምኻድ እንተጋጢምወን ጥራይ እዩ ንፍሉይ ክትትልን ማዕዳን ናብ መወከሲ ክሊኒካት ዝለኣኻ።
እቲ ጸብጻብ ወሲኹ ከምዝሓበሮ ብምብርዓን ጽንሲ ዝሳቐያ ደቂኣንስት ዝኾነ ይኹን ዓሌታዊ ድሕረባይታ ይሃልወን፡ ንኸም ምርጋእ ደም፣ ሕማም ልቢን ቕዛነትን ዝበሉ ንነዊሕ እዋን ዝጸንሑ ጸገማት ጥዕና ተቓላዕቲ እየን።
ዶሪን ቶምፕሰንኣዶ ሸውዓተ ጊዜ ምንጻል ጥንሲ ዘጋጠማ ኣደ እያ። ንፈለማ እዋን ምስጠነስኩ ኣዝየ ሕጉስቲ ነይረ ትብል።
ንመሓዙተይን ቤተሰበይን ነጊረዮም። ንውሉደይ ዝኸውን ስም ኣብ ምምራጽን ንድምቀት ቤቢ ሻወርን ድማ እጭነቕ ነይረ ክትብል ድማ ወሲኻ ትገልጽ።
እንተኾነ ዶሪን ነፍሰጾር ምዃና ካብ እትፈልጥ ኣብ ካልኣይ ወርሓ መድመይቲ ክረኣያ ጀሚሩ፤ ስዒቡ ድማ ነቲ ጥንሲ ስኢናቶ።
ምንጻል ጥንሲ ዝተለመደ ምዃኑ ሰሚዕኽን ትኾና ኢኽን፤ ግን ከኣ ኣባይ ከጋጥም ይኽእልዩ ኢልክን ገሚትክን ኣይትፈልጣን ብምባል ካብ ተሞክሮኣ ትዛረብ።
ብ2017 ኣቆጻጽራ ኣውሮጳ ኤሪለ ዝተበሃለት ቆልዓ ዝረኸበት ዶሪን ነቲ ቀዳማይ ጥንሲ ብሓደጋ ምስሰኣነቶ መሊስኪ ፈትኒ ዝብል ማዕዳ ከምዝተወሃባ ትዝክር።
ኣብ ሳልሳይ ሓደጋ ምኻድ ጥንሲ ምስበጽሐት ግን ነዚ ብዝምልከት ምኽሪ ሞያውያን ናብ ዝወሃበሉ ክሊኒክ ክትኸይድ ተነጊርዋ፤ ግን ከኣ ንምንታይ ብተደጋጋሚ ምንጻል ከምዘጋጠማ ምፍላጥ ኣይተኽኣለን።
ሓደጋ ምንጻል ጥንሲ ክውስኽ ዝገብሩ ምኽንያታት እንታይ እዮም
        ትሕቲ 20 ወይ ልዕሊ 40 ዓመት ምዃን
        ቅድም ክብል ምንጻል ኣጋጢሙ እንተነይሩ
        ትሕቲ ወይ ልዕሊ ክብደት ዝኾነ ሰብነት ምህላው
        ነዊሕ ሰዓታት ምስራሕን ኣብ ናይ ምሸት ፈረቓ ስራሕ ምስራሕን
        ጸሊም ምዃን
        ሽጋራ ምትካኽ
        ዝለዓለ መጠን ኣልኮል ምውሳድ
እንታይ ዓይነት ደገፍሓገዝ የድልይ
እቲ መጽናዕቲ ዝስዕቡ ማዕዳታት ኣቐሚጡሎ፡
        ቅድሚ ጥንሲ ማለት ደቂኣንስትዮ ኣብ ከመይ ዝበለ ኩነታት ኮይነን ክጠንሳ ከምዘለወን ዝወሃብ ምኽሪ
        ካብ ምጅማር ጥንሲ ጀሚሩ ብቐጻሊ ዝግበር ናይ ኣልትራሳውንድ ምርመራን ሓገዝን
        ንቕርጺ ማህጸን ንምፍላጥ ኣልትራሳውንድ ጎሎ ምግባር
       ናይ ሆርሞን ክትትል ምግባር
       ሓደጋ ምርጋእ ደም ንምቁጽጻር ከም ክታበት ኣስፕሪንን ሄፓሪንን ምውሳድ
       ነተን ኣብ ፈላሞት እዋናት ጥንሲ መድመይቲ ዘጋጥመን ነብሰጾራት ፕሮጀስትሮን ክወስዳ ምግባር
       ምርመራን ክንክንን ንድኹም ኣፍክሳድ ማህጸን
ኣብቲ መጽናዕቲ ከምዝተሓበረ ጸለምቲ ካብ ጸዓዱ ብዝዛየደ ንኻልኣይ ዓይነት ታይፕ 2 ሕማም ሽኮርን ሕማም ልብን ተቓላዕቲ እየን፤ ክልቲኦም ጸገማት ጥዕና ከኣ ንምኻድ ጽንሲ የቃልዑ።
 2021  ቢቢሲ፡ ንትሕዝቶ ካልኦት መርበባት ሓበሬታ ሓላፍነት ኣይወስድን። ብዛዕባ ምስ ናይ ደገ መርበባት እንገብሮ መላግቦታት ዘለናኣረኣእያ ንምርዳእ ኣንብቡ።
